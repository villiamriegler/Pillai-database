EMA/880602/2018 
EMEA/H/C/000402 
Tamiflu (oseltamivir) 
Sammanfattning av Tamiflu och varför det är godkänt inom EU 
Vad är Tamiflu och vad används det för? 
Tamiflu är ett antiviralt läkemedel som används för att behandla eller förebygga influensa. 
•  Vid behandling av influensa kan läkemedlet ges till vuxna och barn (inklusive fullgångna nyfödda) 
som uppvisar influensasymtom då man vet att influensavirus cirkulerar i samhället. 
•  Vid förebyggande av influensa kan läkemedlet ges till vuxna och barn äldre än ett år som varit i 
kontakt med någon som har influensa i tider då influensavirus cirkulerar i samhället. Detta avgörs 
normalt från fall till fall. I undantagsfall kan Tamiflu också användas som förebyggande 
behandling, t.ex. om influensavaccinet inte ger tillräckligt skydd eller vid en pandemi (en global 
influensaepidemi). Under influensapandemier kan Tamiflu även användas för att förebygga 
influensa hos spädbarn under ett år. 
Tamiflu kan aldrig ersätta influensavaccination och användningen bör baseras på officiella 
rekommendationer. 
Läkemedlet innehåller den aktiva substansen oseltamivir. 
Hur används Tamiflu? 
Tamiflu finns som kapslar (30 mg, 45 mg och 75 mg) och i form av ett pulver som löses upp i vätska 
och som ska drickas (6 mg/ml och 12 mg/ml). 
Influensabehandling med Tamiflu ska inledas inom två dagar från det att symtomen börjat uppträda. 
Den vanliga dosen för vuxna och barn som väger mer än 40 kg är 75 mg två gånger dagligen i fem 
dagar. För vuxna med ett försvagat immunsystem (kroppens naturliga försvar) ges behandlingen i tio 
dagar. 
Som förebyggande behandling ska Tamiflu inledas inom två dagar efter kontakt med den 
influensasmittade personen. Den vanliga dosen för vuxna och barn som väger mer än 40 kg är 75 mg 
en gång dagligen i minst tio dagar efter kontakt med en smittad person. När Tamiflu används under en 
influensaepidemi kan det tas i upp till sex veckor. 
Läkemedlet är receptbelagt. För mer information om hur du använder Tamiflu, läs bipacksedeln eller 
tala med läkare eller apotekspersonal. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact                                          
  An agency of the European Union    
© European Medicines Agency, 2019. Reproduction is authorised provided the source is acknowledged. 
 
 
  
 
 
 
Hur verkar Tamiflu? 
Den aktiva substansen i Tamiflu, oseltamivir, verkar på influensavirus genom att blockera vissa 
enzymer på virusets yta, de s.k. neuraminidaserna. När neuraminidaserna blockeras hindras viruset 
från att spridas i kroppen. Oseltamivir verkar på neuraminidaserna hos både influensa A-virus (den 
vanligaste formen) och influensa B-virus. 
Vilka fördelar med Tamiflu har visats i studierna? 
Behandling av influensa 
Tamiflu minskade sjukdomstiden jämfört med placebo (overksam behandling) i flera studier (på 2 413 
patienter som var 13 år eller äldre, 741 patienter som var 65 år eller äldre och 1 033 barn i åldrarna 
1–12 år). Effekten mättes genom att symtomen dokumenterades (feberkänsla, muskelsmärta, 
huvudvärk, halsont, hosta, allmän obehagskänsla och rinnande näsa). Hos vuxna patienter minskade 
sjukdomstiden till 4,2 dagar för patienter som fick Tamiflu, jämfört med 5,2 dagar för patienter som 
fick placebo. Sjukdomstiden för barn i åldern 1–6 år minskade i genomsnitt med 1,5 dag. 
Förebyggande av influensa 
Tamiflu minskade förekomsten av influensa hos personer som exponerats för sjukdomen i samband 
med att en familjemedlem drabbats av influensa (962 fall) eller under en epidemi (1 562 personer i 
åldrarna 16–65 år, samt 548 äldre boende på vårdhem). I studierna mättes antalet influensafall som 
bekräftats genom laboratorieprover. I en studie undersöktes även användningen av Tamiflu i 
familjemiljö (277 familjer) både när det gällde behandling av den person som insjuknat i influensa och 
när det gällde förebyggande eller behandling av influensa hos dem som varit i kontakt med den sjuka 
personen. 
I den studie som genomfördes under en epidemi utvecklade 1 procent av de personer som fick Tamiflu 
influensa efter kontakt, jämfört med 5 procent av dem som fick placebo. I familjer där en person 
insjuknat i influensa utvecklade 7 procent av de familjemedlemmar i hushållet som fått Tamiflu 
influensa, jämfört med 20 procent av dem som inte fått någon förebyggande behandling. 
Vilka är riskerna med Tamiflu? 
De vanligaste biverkningarna som orsakas av Tamiflu (uppträder hos fler än 1 av 10 patienter) hos 
vuxna och unga är huvudvärk och illamående. Hos barn är de vanligaste biverkningarna (uppträder 
hos fler än 1 av 10 patienter) kräkningar, hosta och nästäppa. En fullständig förteckning över 
restriktioner och biverkningar som rapporterats för Tamiflu finns i bipacksedeln. 
Varför är Tamiflu godkänt i EU? 
Vid behandling av influensa minskar Tamiflu sjukdomstiden hos vuxna och barn. Läkemedlet minskar 
också risken för att drabbas av influensa hos patienter som exponerats för sjukdomen eller vid 
pandemier. Biverkningarna är vanligtvis lindriga till måttliga i svårighetsgrad. 
Europeiska läkemedelsmyndigheten (EMA) fann att nyttan med Tamiflu är större än riskerna och 
rekommenderade att Tamiflu skulle godkännas för försäljning i EU. 
Tamiflu (oseltamivir)  
EMA/880602/2018  
Sida 2/3 
 
 
 
 
Vad görs för att garantera säker och effektiv användning av Tamiflu? 
Rekommendationer och försiktighetsåtgärder som vårdpersonal och patienter ska iaktta för säker och 
effektiv användning av Tamiflu har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Tamiflu kontinuerligt. 
Biverkningar som har rapporterats för Tamiflu utvärderas noggrant och nödvändiga åtgärder vidtas för 
att skydda patienterna. 
Mer information om Tamiflu 
Den 20 juni 2002 beviljades Tamiflu ett godkännande för försäljning som gäller i hela EU. 
Mer information om Tamiflu finns på EMA:s webbplats   
ema.europa.eu/medicines/human/EPAR/tamiflu. 
Denna sammanfattning uppdaterades senast 01-2019. 
Tamiflu (oseltamivir)  
EMA/880602/2018  
Sida 3/3 
 
 
 
 
