EMA/619284/2017 
EMEA/H/C/004323 
Sammanfattning av EPAR för allmänheten 
Ontruzant 
trastuzumab 
Detta är en sammanfattning av det offentliga europeiska utredningsprotokollet (EPAR) för Ontruzant. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Ontruzant ska användas. 
Praktisk information om hur Ontruzant ska användas finns i bipacksedeln. Du kan också kontakta din 
läkare eller apotekspersonal. 
Vad är Ontruzant och vad används det för? 
Ontruzant är ett läkemedel mot cancer som används för att behandla följande sjukdomar: 
• 
Tidig bröstcancer (när cancern har spridit sig i bröstet eller till körtlarna under armen men inte till 
andra delar av kroppen) efter kirurgi, kemoterapi (läkemedel för behandling av cancer) och 
strålbehandling om tillämpbart. Det kan också ges tidigare under behandlingen, i kombination med 
kemoterapi. Vid tumörer som är lokalt avancerade (inräknat de som är inflammatoriska) eller mer 
än 2 cm breda ges Ontruzant före kirurgi i kombination med kemoterapi och sedan igen som enda 
läkemedel efter kirurgi. 
•  Metastaserad bröstcancer (cancer som har spridit sig till andra delar av kroppen). Det ges som 
enda läkemedel till patienter hos vilka tidigare behandlingar misslyckats. Det ges också i 
kombination med andra cancerläkemedel: med paklitaxel eller docetaxel, eller med en annan klass 
av läkemedel som kallas aromatashämmare. 
•  Metastaserad magcancer, i kombination med cisplatin och antingen capecitabin eller 5-fluorouracil 
(andra läkemedel mot cancer). 
Ontruzant kan bara ges när cancern har visat sig ”överuttrycka HER2”: detta innebär att cancern 
producerar stora mängder av ett protein som kallas HER2 på tumörcellernas yta, vilket gör att 
tumörcellerna växer fortare. HER2 överuttrycks hos omkring en fjärdedel av patienterna med 
bröstcancer och en femtedel av patienterna med magcancer. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
 
  
 
 
 
Ontruzant är en biosimilar, vilket innebär att Ontruzant liknar ett annat biologiskt läkemedel 
(”referensläkemedlet”) som redan är godkänt i EU. Referensläkemedlet för Ontruzant är Herceptin. Mer 
information om biosimilarer finns här. 
Ontruzant innehåller den aktiva substansen trastuzumab. 
Hur används Ontruzant? 
Ontruzant är receptbelagt och behandling ska inledas av läkare med erfarenhet av att använda 
läkemedel mot cancer. 
Det finns som ett pulver som används för att bereda en lösning som tillsätts till en infusion (dropp) i en 
ven. Infusionen ges under 90 minuter varje vecka eller var tredje vecka vid bröstcancer, och var tredje 
vecka vid magcancer. Vid tidig bröstcancer ges behandlingen under ett år eller tills sjukdomen kommer 
tillbaka. Vid metastaserad bröstcancer eller magcancer fortsätter behandlingen att ges så länge den är 
effektiv. Den rekommenderade dosen beror på patientens kroppsvikt, på det tillstånd som ska 
behandlas och om Ontruzant ges varje eller var tredje vecka. 
Infusionen kan vara förknippad med allergiska reaktioner, varför patienten ska övervakas under och 
efter infusionen. Patienter som tolererar den första 90 minuter långa infusionen kan få efterföljande 
infusioner under 30 minuter. 
Mer information finns i bipacksedeln. 
Hur verkar Ontruzant? 
Den aktiva substansen i Ontruzant, trastuzumab, är en monoklonal antikropp (en typ av protein) som 
har utformats för att känna igen och fästa vid HER2-proteinet, som överuttrycks hos omkring en 
fjärdedel av patienterna med bröstcancer och en femtedel av patienterna med magcancer. Genom att 
fästa vid HER2 aktiverar trastuzumab celler i immunsystemet, som sedan dödar tumörcellerna. 
Trastuzumab förhindrar också att HER2 sänder ut signaler som får tumörcellerna att växa. 
Vilken nytta med Ontruzant har visats i studierna? 
Laboratoriestudier där man jämförde Ontruzant med Herceptin har visat att den aktiva substansen i 
Ontruzant är mycket lik den i Herceptin vad gäller struktur, renhet och biologisk aktivitet. Studier har 
också visat att Ontruzant producerar liknande halter av den aktiva substansen i kroppen som 
Herceptin. 
Dessutom undersöktes effekten av Ontruzant och Herceptin i en studie på 875 patienter med tidig eller 
lokalt avancerad bröstcancer. Kvinnorna fick det ena eller det andra trastuzumab-läkemedlet före och 
efter kirurgi, tillsammans med andra läkemedel mot cancer och strålbehandling enligt sedvanlig praxis. 
Studien visade att 94 procent av kvinnorna som fick Ontruzant och 93 procent av dem som fick 
Herceptin överlevde utan att sjukdomen kom tillbaka eller förvärrades medan de följdes upp under 
cirka 14 månader. Det konstaterades att invasiva cancerceller saknades i vävnad som avlägsnats vid 
kirurgi hos 52 procent av kvinnorna som fick Ontruzant och 42 procent av dem som fick Herceptin, 
men mot bakgrund av all tillgänglig information från studien ansågs inte denna skillnad vara relevant. 
Baserat på samtliga tillhandahållna data fann man att Ontruzant skulle verka på samma sätt som 
Herceptin vid dess godkända indikationer. 
Eftersom Ontruzant är en biosimilar behöver inte studierna om trastuzumabs effekt och säkerhet som 
utförts med Herceptin utföras på nytt med Ontruzant. 
Ontruzant 
EMA/619284/2017 
Sida 2/3 
 
 
 
 
Vilka är riskerna med Ontruzant? 
De vanligaste eller svåraste biverkningarna som orsakas av Ontruzant är hjärtproblem, reaktioner i 
samband med infusionen av Ontruzant, sänkta nivåer av blodkroppar, särskilt av vita blodkroppar, 
infektioner och lungproblem. 
Ontruzant kan vara kardiotoxiskt (skadligt för hjärtat) och bland annat orsaka hjärtsvikt (när hjärtat 
inte arbetar som det ska). Försiktighet ska iakttas om det ges till patienter som redan har hjärtproblem 
eller högt blodtryck, och hjärtfunktionen ska övervakas hos alla patienter under och efter behandling. 
Ontruzant får inte ges till personer som är överkänsliga (allergiska) mot trastuzumab, musproteiner 
eller mot något innehållsämne. Det får inte ges till patienter som har allvarliga andningsproblem på 
grund av avancerad cancer, också under vila, eller som behöver syrgasbehandling. 
En fullständig förteckning över biverkningar och restriktioner för trastuzumab finns i bipacksedeln. 
Varför godkänns Ontruzant? 
Europeiska läkemedelsmyndigheten fann att det styrkts att Ontruzant i enlighet med EU:s krav för 
biosimilarer har likvärdig kvalitet, säkerhet och effekt med Herceptin. 
EMA fann därför att nyttan är större än de konstaterade riskerna, liksom för Herceptin, och 
rekommenderade att Ontruzant skulle godkännas för försäljning. 
Vad görs för att garantera säker och effektiv användning av Ontruzant? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Ontruzant har tagits med i produktresumén och bipacksedeln. 
Mer information om Ontruzant 
EPAR för Ontruzant finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Ontruzant finns i 
bipacksedeln (ingår också i EPAR). Du kan också kontakta din läkare eller apotekspersonal. 
Ontruzant 
EMA/619284/2017 
Sida 3/3 
 
 
 
