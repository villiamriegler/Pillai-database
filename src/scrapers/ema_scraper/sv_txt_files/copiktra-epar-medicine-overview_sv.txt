EMA/188045/2021 
EMEA/H/C/005381 
Copiktra (duvelisib) 
Sammanfattning av Copiktra och varför det är godkänt inom EU 
Vad är Copiktra och vad används det för? 
Copiktra är ett cancerläkemedel som används för att behandla kronisk lymfatisk leukemi (KLL, cancer i 
en typ av vita blodkroppar som kallas B-lymfocyter) och follikulärt lymfom (en annan typ av cancer 
som påverkar B-lymfocyterna). 
Vid KLL ges Copiktra till patienter vars sjukdom antingen har kommit tillbaka eller inte har förbättrats 
efter minst två andra behandlingar. Vid follikulärt lymfom ges det till patienter vars sjukdom inte har 
förbättrats efter minst två andra behandlingar.  
Det innehåller den aktiva substansen duvelisib. 
Hur används Copiktra? 
Copiktra är receptbelagt och behandling ska sättas in av läkare med erfarenhet av användning av 
cancerläkemedel. 
Det finns som kapslar som ska tas genom munnen. Den rekommenderade dosen är 25 mg två gånger 
om dagen. Behandlingen ska fortsätta så länge patientens tillstånd förbättras eller förblir stabilt och 
biverkningarna är tolererbara. Läkaren kan minska dosen eller tillfälligt eller permanent avbryta 
behandlingen om vissa biverkningar uppstår. Dosen kan också behövas minskas för patienter som tar 
andra läkemedel som ökar mängden duvelisib i kroppen. 
Alla infektioner bör behandlas innan behandling med Copiktra inleds och patienterna ska också 
övervakas avseende infektion under behandlingen.  
För mer information om hur du använder Copiktra, läs bipacksedeln eller tala med läkare eller 
apotekspersonal. 
Hur verkar Copiktra? 
Den aktiva substansen i Copiktra, duvelisib, blockerar effekterna av vissa enzymer (s.k. PI3K-delta och 
PI3K-gamma) som är överaktiva vid blodcancer. Dessa enzymer gör det möjligt för cancercellerna att 
växa och överleva. Genom att blockera enzymernas effekt gör duvelisib så att cancercellerna dör, och 
på så sätt fördröjs eller förhindras utvecklingen av cancern. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union 
© European Medicines Agency, 2021. Reproduction is authorised provided the source is acknowledged. 
 
 
  
 
 
 
 
Vilka fördelar med Copiktra har visats i studierna? 
En huvudstudie av leukemi visade att Copiktra var effektivare än ett annat cancerläkemedel, 
ofatumumab, hos patienter med KLL som inte förbättrats eller som hade kommit tillbaka efter minst 
två andra behandlingar. Bland de 196 patienter i denna kategori som deltog studien levde de som 
behandlades med Copiktra i genomsnitt 16 månader innan cancern förvärrades, jämfört med 
9 månader för dem som behandlades med ofatumumab. 
I den andra huvudstudien av lymfom var Copiktra effektivt när det gällde att uppnå ett svar hos 
patienterna med follikulärt lymfom vars cancer inte hade förbättrats efter två tidigare behandlingar: 
40 procent av dessa patienter (29 av 73) svarade på behandlingen. 
Vilka är riskerna med Copiktra? 
De vanligaste biverkningarna som orsakas av Copiktra (kan förekomma hos fler än 2 av 10 användare) 
är diarré eller kolit (inflammation i tjocktarmen), neutropeni (låga nivåer av neutrofiler, en typ av vita 
blodkroppar), hudutslag, trötthet, feber, hosta, illamående, övre luftvägsinfektion (infektion i näsa och 
svalg), pneumoni (lunginfektion), muskel- och skelettsmärta och anemi (lågt antal röda blodkroppar). 
De vanligaste allvarliga biverkningarna var pneumoni, kolit och diarré. 
En fullständig förteckning över biverkningar och restriktioner för Copiktra finns i bipacksedeln. 
Varför är Copiktra godkänt i EU? 
Copiktra visade sig vara effektivt för att fördröja förvärrande av sjukdomen hos patienter med KLL som 
inte hade förbättrats eller som hade kommit tillbaka efter minst två tidigare behandlingar. Dessutom 
var läkemedlet effektivt hos patienter med follikulärt lymfom som inte hade förbättrats efter minst två 
tidigare behandlingar. Säkerhetsprofilen för Copiktra ansågs vara acceptabel. EMA fann därför att 
fördelarna med Copiktra är större än riskerna och att Copiktra kan godkännas för försäljning i EU. 
Vad görs för att garantera säker och effektiv användning av Copiktra? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Copiktra har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Copiktra kontinuerligt. 
Biverkningar som har rapporterats för Copiktra utvärderas noggrant och nödvändiga åtgärder vidtas 
för att skydda patienter. 
Mer information om Copiktra 
Mer information om Copiktra finns på EMA:s webbplats: 
ema.europa.eu/medicines/human/EPAR/copiktra. 
Copiktra (duvelisib) 
EMA/188045/2021 
Sida 2/2 
 
 
 
