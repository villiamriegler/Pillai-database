EMA/721917/2022 
EMEA/H/C/005852 
Amvuttra (vutrisiran) 
Sammanfattning av Amvuttra och varför det är godkänt inom EU 
Vad är Amvuttra och vad används det för? 
Amvuttra är ett läkemedel som används för att behandla polyneuropati (nervskada) orsakad av ärftlig 
transtyretinamyloidos (hATTR-amyloidos), en sjukdom som innebär att onormala proteiner som kallas 
amyloider ansamlas i vävnader runt om i kroppen, däribland runt nerverna. 
Amvuttra ges till vuxna patienter under de två första stadierna av nervskadan (stadium 1, när 
patienten har svaghet i benen men kan gå utan hjälp, och stadium 2, när patienten fortfarande kan gå 
men behöver hjälp). 
hATTR-amyloidos är sällsynt och Amvuttra klassificerades som särläkemedel (ett läkemedel som 
används vid sällsynta sjukdomar) den 25 maj 2018. Mer information om klassificeringen som 
särläkemedel finns här. 
Amvuttra innehåller den aktiva substansen vutrisiran. 
Hur används Amvuttra? 
Amvuttra är receptbelagt och behandling ska inledas och övervakas av en läkare med erfarenhet av 
behandlingen av patienter med amyloidos. Behandlingen ska inledas så tidigt som möjligt efter 
diagnosen, för att undvika att sjukdomen förvärras ytterligare. 
Läkemedlet ges som en injektion under huden (subkutant) i buken, låret eller överarmen. Den 
rekommenderade dosen är 25 mg var tredje månad. Patienterna ska också ta tillskott av vitamin A 
under behandlingen med Amvuttra. 
För patienter vars sjukdom utvecklas till stadium 3 av polyneuropati kan läkaren fortsätta 
behandlingen om fördelarna är större än riskerna. 
För mer information om hur du använder Amvuttra, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Hur verkar Amvuttra? 
Hos patienter med hATTR-amyloidos cirkulerar ett defekt protein i blodet som kallas transtyretin och 
som lätt bryts sönder. Det sönderbrutna proteinet bildar amyloidavlagringar i vävnader och organ runt 
om i kroppen, inräknat runt nerverna, där det stör den normala organfunktionen. 
Den aktiva substansen i Amvuttra, vutrisiran, är ett ”litet interfererande RNA” (small interfering RNA, 
siRNA), en mycket kort bit syntetiskt genetiskt material som har utformats för att fästa vid och 
blockera det genetiska materialet i de celler som ansvarar för att producera transtyretin. Detta leder 
till minskad produktion av defekt transtyretin, vilket minskar bildandet av amyloider och lindrar 
symtomen på hATTR-amyloidos. 
Vilka fördelar med Amvuttra har visats i studierna? 
I en huvudstudie på 164 patienter med hATTR-amyloidos med nervskada i stadium 1 eller 2 visade sig 
Amvuttra vara effektivt när det gällde att bromsa nervskadan som orsakats av sjukdomen. 
Huvudeffektmåttet var förändringen av patienternas nervskada, uppmätt enligt en standardskala som 
kallas mNIS+7, där en minskad poäng innebär en förbättring och en ökad poäng innebär en försämring 
av nervskadan. Efter 18 månaders behandling minskade mNIS+7-poängen i genomsnitt med cirka 
0,5 poäng med Amvuttra. Detta jämfördes med en genomsnittlig ökning på 28 poäng med placebo 
(overksam behandling) i en annan studie på 225 patienter där Onpattro (ett annat läkemedel mot 
hATTR-amyloidos) jämfördes med placebo. 
Studien visade också att behandling med Amvuttra var minst lika effektiv som behandling med 
Onpattro när det gällde att minska transtyretinnivåerna. 
Vilka är riskerna med Amvuttra? 
De vanligaste biverkningarna som orsakas av Amvuttra (kan förekomma hos fler än 1 av 10 
användare) är smärta i extremiteterna (armar och ben) och artralgi (ledsmärta). 
En fullständig förteckning över biverkningar som rapporterats för Amvuttra finns i bipacksedeln. 
Varför är Amvuttra godkänt i EU? 
Amvuttra visade sig vara effektivt för att bromsa nervskadan hos patienter med hATTR-amyloidos med 
nervskada i stadium 1 eller 2. Vad gäller säkerheten anses biverkningarna vara hanterbara. 
Europeiska läkemedelsmyndigheten (EMA) fann att fördelarna med Amvuttra är större än riskerna och 
att Amvuttra kan godkännas för försäljning i EU. 
Vad görs för att garantera säker och effektiv användning av Amvuttra? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Amvuttra har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Amvuttra kontinuerligt. 
Misstänkta biverkningar som har rapporterats för Amvuttra utvärderas noggrant och nödvändiga 
åtgärder vidtas för att skydda patienterna. 
Amvuttra (vutrisiran)  
EMA/721917/2022 
Sida 2/3 
 
 
 
Mer information om Amvuttra 
Mer information om Amvuttra finns på EMA:s webbplats: 
ema.europa.eu/medicines/human/EPAR/amvuttra. 
Amvuttra (vutrisiran)  
EMA/721917/2022 
Sida 3/3 
 
 
 
