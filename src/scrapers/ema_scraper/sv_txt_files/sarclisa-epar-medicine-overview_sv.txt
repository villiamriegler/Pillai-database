EMA/171357/2020 
EMEA/H/C/004977 
Sarclisa (isatuximab) 
Sammanfattning av Sarclisa och varför det är godkänt inom EU 
Vad är Sarclisa och vad används det för? 
Sarclisa är ett cancerläkemedel som används tillsammans med läkemedlen pomalidomid och 
dexametason för behandling av multipelt myelom (en cancer i benmärgen). Det ges till vuxna som har 
fått minst två tidigare behandlingar för sin cancer, där bland annat lenalidomid och en 
proteasomhämmare ingått, och vars cancer har förvärrats sedan den senaste behandlingen. 
Multipelt myelom är sällsynt och Sarclisa klassificerades som särläkemedel (ett läkemedel som 
används vid sällsynta sjukdomar) den 29 april 2014. Mer information om klassificeringen som 
särläkemedel finns här: ema.europa.eu/medicines/human/orphan-designations/eu3141268. 
Sarclisa innehåller den aktiva substansen isatuximab. 
Hur används Sarclisa? 
Sarclisa är receptbelagt och ska ges av sjukvårdspersonal på en klinik eller sjukhus där allvarliga 
reaktioner kan behandlas snabbt. Det ges genom infusion (dropp) i en ven och dosen beror på 
kroppsvikten. Behandlingen inleds med att en dos av Sarclisa ges varje vecka och efter en månad 
fortsätter behandlingen med en dos varannan vecka. Före infusionen med Sarclisa kan patienterna få 
läkemedel som minskar risken för infusionsrelaterade reaktioner. Läkaren kan sänka 
infusionshastigheten eller avbryta behandlingen om patienten får infusionsrelaterade reaktioner. 
För mer information om hur Sarclisa används, läs bipacksedeln eller tala med läkare eller 
apotekspersonal. 
Hur verkar Sarclisa? 
Den aktiva substansen i Sarclisa, isatuximab, är en monoklonal antikropp (en typ av protein) som har 
utformats för att binda till proteinet CD38, som finns i stora mängder på ytan av multipelt myelom-
celler. När isatuximab binder till CD38 på multipelt myelom-cellerna aktiveras immunsystemet 
(kroppens naturliga försvar) till att döda cancercellerna. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
Vilka fördelar med Sarclisa har visats i studierna? 
En huvudstudie på 307 patienter med multipelt myelom som inte hade förbättrats med tidigare 
behandlingar visade att tillägget av Sarklisa till pomalidomid och dexametason kan fördröja 
sjukdomsförsämringen. I denna studie levde patienterna som fick Sarclisa och pomalidomid plus 
dexametason i 11,5 månader utan att sjukdomen förvärrades, jämfört med 6,5 månader för 
patienterna som fick pomalidomid plus dexametason. 
Vilka är riskerna med Sarclisa? 
De vanligaste biverkningarna som orsakas av Sarclisa (kan förekomma hos fler än 1 av 5 användare) 
är neutropeni (låga halter av neutrofiler, en typ av vita blodkroppar), infusionsreaktioner, pneumoni 
(infektion i lungorna), övre luftvägsinfektion (t.ex. näs- och halsinfektioner), diarré och bronkit 
(inflammation i luftvägarna i lungorna). 
De viktigaste allvarliga biverkningarna är pneumoni och febril neutropeni (lågt antal vita blodkroppar 
med feber). 
En fullständig förteckning över biverkningar och restriktioner för Sarclisa finns i bipacksedeln. 
Varför är Sarclisa godkänt i EU? 
Sarclisa som gavs tillsammans med pomalidomid plus dexametason förlängde den tid som patienterna 
med multipelt myelom levde utan att sjukdomen försämrades. Sarclisas biverkningar är sådana som 
förväntas av denna typ av läkemedel när det ges tillsammans med pomalidomid och dexametason och 
de anses vara hanterbara. Europeiska läkemedelsmyndigheten (EMA) fann därför att fördelarna med 
Sarclisa är större än riskerna och att Sarclisa kan godkännas för försäljning i EU. 
Vad görs för att garantera säker och effektiv användning av Sarclisa? 
Företaget som marknadsför Sarclisa kommer att tillhandahålla utbildningsmaterial till all vårdpersonal 
som förväntas hantera läkemedlet, för att informera dem om att läkemedlet kan påverka resultaten av 
blodprov (indirekt Coombs test) som används för att bestämma lämpligheten för blodtransfusioner. 
Patienter som ordineras Sarclisa kommer att få ett patientkort med denna information. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Sarclisa har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Sarclisa kontinuerligt. 
Biverkningar som har rapporterats för Sarclisa utvärderas noggrant och nödvändiga åtgärder vidtas för 
att skydda patienterna. 
Mer information om Sarclisa 
Mer information om Sarclisa finns på EMA:s webbplats: 
ema.europa.eu/medicines/human/EPAR/sarclisa. 
Sarclisa (isatuximab)  
EMA/171357/2020 
Sida 2/2 
 
 
 
