EMA/467722/2019 
EMEA/H/C/004046 
Fiasp (insulin aspart) 
Sammanfattning av Fiasp och varför det är godkänt inom EU 
Vad är Fiasp och vad används det för? 
Fiasp är ett läkemedel som används för att behandla barn från ett års ålder och vuxna med diabetes. 
Det innehåller den aktiva substansen insulin aspart, ett snabbverkande insulin. 
Hur används Fiasp? 
Fiasp är en injektionsvätska, lösning som är tillgängligt i injektionsflaskor, cylinderampuller eller 
förfyllda injektionspennor och det är receptbelagt. Det injiceras vanligen under huden i buken eller 
överarmen, omedelbart före en måltid, men kan också ges upp till 20 minuter efter att en måltid 
påbörjats om så är nödvändigt. Dosen är beroende av patientens blodsockervärden 
(blodglukosvärden), som ska mätas regelbundet för att fastställa den dos som ger bra 
blodsockerkontroll. Vid injektion under huden ska Fiasp ges i kombination med ett medellångverkande 
eller långverkande insulin som ges minst en gång om dagen. 
Fiasp kan också användas i ett pumpsystem för kontinuerlig insulininfusion under huden, eller 
alternativt injiceras i en ven, men endast av läkare eller sjuksköterska. 
För att få mer information om hur Fiasp används, läs bipacksedeln eller tala med läkare eller 
apotekspersonal. 
Hur verkar Fiasp? 
Diabetes är en sjukdom med höga blodsockervärden, antingen för att kroppen inte kan producera 
insulin (typ 1-diabetes) eller för att kroppen inte framställer tillräckligt med insulin eller inte kan 
använda det effektivt (typ 2-diabetes). Ersättningsinsulinet i Fiasp verkar på samma sätt som 
kroppens eget insulin och hjälper blodsockret att ta sig in i cellerna från blodet. Detta gör att 
blodsockernivån kontrolleras och minskar symtomen och komplikationerna av diabetes. Insulin aspart 
tar sig snabbare in i blodflödet än mänskligt insulin efter en injektion och får därför snabbare effekt. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
 
Vilken nytta med Fiasp har visats i studierna? 
Nyttan med Fiasp när det gäller att sänka blodsockernivån som del av diabetesbehandlingen har visats 
i fyra huvudstudier. 
I två studier var Fiasp minst lika effektivt som ett annat insulin, NovoRapid. Både Fiasp och NovoRapid 
innehåller insulin aspart men Fiasp innehåller även vissa andra innehållsämnen som ska hjälpa det att 
tas upp snabbt. Det viktigaste måttet på effekt var läkemedlets förmåga att sänka nivån i blodet av 
glykosylerat hemoglobin (HbA1c), en substans som indikerar hur väl blodsockret kontrolleras över 
tiden. I en studie på 1 143 vuxna med typ 1-diabetes vars startnivå av HbA1c låg på cirka 7,6 procent 
fann man att HbA1c efter 6 månaders behandling sjönk med 0,32 procentenheter vid en måltidsdos 
med Fiasp, jämfört med 0,17 procentenheter med det andra insulinet. I den andra studien på 689 
vuxna med typ 2-diabetes var minskningen efter 6 månaders behandling (från ett startvärde på 
7,96 procent respektive 7,89 procent) 1,38 procentenheter med Fiasp och 1,36 procentenheter med 
jämförelseläkemedlet. 
I en tredje studie på 236 vuxna med typ 2-diabetes och där HbA1c hade ett startvärde på cirka 
7,9 procent fann man att blodsockerkontrollen förbättrades av tillägg av Fiasp vid måltiderna till 
behandlingen med ett långverkande insulin och diabetesläkemedlet metformin. (Ingen direkt 
jämförelse gjordes mellan Fiasp och något annat måltidsinsulin i denna studie.) Hos patienter som fick 
Fiasp minskade HbA1c 1,16 procentenheter efter 18 veckor, jämfört med 0,22 procentenheter hos dem 
som fick långverkande insulin och metformin ensamt. 
I en fjärde studie med 777 ungdomar och barn från två års ålder med typ 1-diabetes och där HbA1c 
hade ett startvärde på cirka 7,6 procent jämfördes Fiasp (som gavs vid måltider eller 20 minuter efter 
att en måltid påbörjats) med NovoRapid (som gavs vid måltider). I denna studie var Fiasp minst lika 
effektivt som jämförelseläkemedlet: det var nästan ingen förändring i HbA1c hos patienter som fick 
Fiasp vid måltid (0,05 procentenheter) och en liknande liten ökning hos dem som fick Fiasp efter en 
måltid eller NovoRapid vid måltid (0,35 respektive 0,23 procentenheter). 
Vilka är riskerna med Fiasp? 
Den vanligaste biverkningen som orsakas av Fiasp (kan uppträda hos fler än 1 av 10 personer) är 
hypoglykemi (onormalt lågt blodsocker). Hypoglykemi kan uppstå snabbare med Fiasp än med andra 
måltidsinsuliner. En fullständig förteckning över biverkningar och restriktioner för Fiasp finns i 
bipacksedeln. 
Varför är Fiasp godkänt i EU? 
En kliniskt relevant nytta när det gäller att sänka blodsockret har visats i studier med Fiasp. 
Jämfört med det redan godkända insulin aspart-läkemedlet NovoRapid sker blodsockersänkningen 
tidigare hos vuxna som får Fiasp, även om den totala sänkningen är likartad. Det är dock oklart om 
detta ändrar risken för diabeteskomplikationer. Biverkningarnas totala frekvens och svårighetsgrad var 
jämförbara med NovoRapid, även om hypoglykemi inträffade oftare under de första två timmarna efter 
en dos med Fiasp. Nyttan med Fiasp visades också hos barn. Även om Fiasp inte studerades på barn 
under två års ålder förväntas det också ha en gynnsam effekt hos yngre barn. Den något högre risken 
för hypoglykemi under natten hos barn som behandlas med Fiasp tas upp i produktinformationen och 
anses vara hanterbar. 
Europeiska läkemedelsmyndigheten fann därför att fördelarna med Fiasp är större än riskerna och att 
Fiasp kan godkännas för försäljning i EU. 
Fiasp (insulin aspart)  
EMA/467722/2019  
Sida 2/3 
 
 
 
Vad görs för att garantera säker och effektiv användning av Fiasp? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Fiasp har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Fiasp kontinuerligt. Biverkningar 
som har rapporterats för Fiasp utvärderas noggrant och nödvändiga åtgärder vidtas för att skydda 
patienterna. 
Övrig information om Fiasp 
Den 9 januari 2017 beviljades Fiasp ett godkännande för försäljning som gäller i hela EU. 
Mer information om Fiasp finns på EMA:s webbplats ema.europa.eu/medicines/human/EPAR/fiasp. 
Denna sammanfattning uppdaterades senast 08-2019. 
Fiasp (insulin aspart)  
EMA/467722/2019  
Sida 3/3 
 
 
 
