EMA/456072/2015 
EMEA/H/C/000806 
Sammanfattning av EPAR för allmänheten 
Cyanokit 
hydroxokobalamin 
Detta är en sammanfattning av det offentliga europeiska utredningsprotokollet (EPAR) för Cyanokit. 
Det förklarar hur kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas. 
Vad är Cyanokit? 
Cyanokit är ett pulver till infusionsvätska, lösning (ges som dropp i en ven). Det innehåller den aktiva 
substansen hydroxokobalamin (vitamin B12a). 
Vad används Cyanokit för? 
Cyanokit används som en antidot (ett motgift) för att behandla konstaterad eller misstänkt förgiftning 
med cyanid, ett extremt giftigt kemiskt ämne. Cyanidförgiftning orsakas vanligtvis genom exponering 
för brandrök, genom att cyanid har andats in eller svalts eller genom att det har kommit på hud eller 
slemhinnor (fuktiga kroppsytor, som t.ex. munnens slemhinnor). 
Läkemedlet är receptbelagt. 
Hur används Cyanokit? 
Cyanokit ska ges som en akutbehandling så snart som möjligt efter förgiftning. Det ska ges som en 
intravenös infusion under 15 minuter. För vuxna är startdosen 5 g. För barn är den 70 mg per kilo 
kroppsvikt upp till en högsta dos på 5 g. En andra dos kan ges beroende på hur svår förgiftningen är 
och hur patienten svarar på behandlingen. Den andra dosen ska ges under en period som varar i mellan 
15 minuter och två timmar, beroende på patientens tillstånd. Den högsta dosen är 10 g för vuxna och 
140 mg/kg för barn upp till en högsta dos på 10 g. 
Cyanokit ska ges tillsammans med andra lämpliga åtgärder för att avgifta och stödja patienten, 
inklusive att låta patienten andas syrgas. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2015. Reproduction is authorised provided the source is acknowledged. 
 
 
  
 
 
 
 
Hur verkar Cyanokit? 
Den aktiva substansen i Cyanokit, hydroxokobalamin, reagerar med cyanid i kroppen för att bilda 
cyanokobalamin, en ogiftig förening som utsöndras från kroppen genom urinen. Detta sänker nivåerna 
av cyanid i kroppen och förhindrar att cyaniden fäster på ett enzym i celler som kallas cytokromoxidas 
och är viktigt för cellernas energiförsörjning. Härigenom reduceras effekterna av cyanidförgiftningen. 
Hydroxykobalamin (vitamin B12a) har använts som vitamintillskott sedan 1950-talet. 
Hur har Cyanokits effekt undersökts? 
Det har inte genomförts några studier där Cyanokit har jämförts med andra behandlingar för 
människor. Data om dess effekt har erhållits från 83 patienter som tagits in på sjukhus med misstänkt 
cyanidförgiftning och behandlats med Cyanokit. I en studie av 69 patienter berodde cyanidförgiftningen 
på exponering för brandrök. I denna studie jämfördes patienternas tillstånd på olycksplatsen med deras 
tillstånd vid slutet av infusionen med Cyanokit och under de följande tre dagarna. 
En studie gjordes på ytterligare 14 patienter vars cyanidförgiftning berodde på något annat än 
inandning av rök. De flesta av dessa patienter hade tagit cyanid under ett självmordsförsök. Uppgifter 
om dessa patienter hämtades från deras journaler genom data som hade registrerats i databaserna vid 
två franska sjukhus. 
Vilken nytta har Cyanokit visat vid studierna? 
I studien av inandning av rök bedömdes svaret på Cyanokit som ”positivt” hos 31 patienter 
(45 procent), ”partiellt” hos 15 (22 procent) och ”obefintligt” hos 10 (15 procent). Hos de övriga 
13 patienterna var svaret okänt. 50 av patienterna i studierna överlevde. Sannolikheten att överleva 
var större för dem som fick Cyanokit innan hjärtat stannat, dem som hade mindre allvarliga symtom på 
hjärnskada och dem som hade lägre nivåer av cyanid i blodet.  Två patienter överlevde trots att deras 
hjärtan stannat innan de fick Cyanokit. Symtomen på hjärnskada försvann hos 38 av 66 patienter. 
Av de 14 patienter där cyanidförgiftningen berodde på något annat än att de hade andats in rök 
överlevde 10, inklusive 7 patienter med ”dödliga” nivåer av cyanid i blodet. De fyra som avled hade 
höga nivåer av cyanid och antingen hade deras hjärta slutat slå eller så hade de slutat andas innan de 
fick Cyanokit. 
Vilka är riskerna med Cyanokit? 
Eftersom hydroxokobalamin har en intensivt röd färg drabbas de flesta patienter av en mörkröd 
missfärgning av hud och slemhinnor i upp till 15 dagar och av urinen i upp till 35 dagar efter att de fått 
Cyanokit. Det är inte möjligt att bedöma hur frekventa andra biverkningar av Cyanokit är utifrån de 
uppgifter som för närvarande finns tillgängliga. En fullständig förteckningen över biverkningarna som 
rapporterats för Cyanokit finns i bipacksedeln. 
Användningen av Cyanokit kan verka störande på bedömningen av brännskador och resultat av 
laboratorietester. Varje förpackning med Cyanokit är försedd med en dekal som förklarar detta. Dekalen 
kan sättas fast på patientens journal så att sjukhuspersonal uppmärksammas på att läkemedlet kan ha 
dessa effekter. 
Cyanokit  
EMA/456072/2015  
Sida 2/3 
 
 
 
 
Varför har Cyanokit godkänts? 
Kommittén för humanläkemedel (CHMP) fann att Cyanokit utifrån dess effekt på överlevnad och för att 
förebygga hjärnskador tycks vara en väl tolererad och effektiv antidot mot cyanid. Det finns inga 
tillgängliga uppgifter om andelen framgångsrika behandlingar med andra antidoter mot 
cyanidförgiftning. Det har därför inte varit möjligt att jämföra andelen framgångsrika behandlingar med 
Cyanokit med alternativa behandlingar. Kommittén fann emellertid att Cyanokit hade fördelar jämfört 
med alternativa antidoter eftersom det har en bra säkerhetsprofil hos patienter som inte blivit 
förgiftade. Detta gör att det är ett användbart alternativ i fall då det endast finns en misstanke om 
cyanidförgiftning. 
CHMP fann därför att nyttan med Cyanokit är större än riskerna och rekommenderade att Cyanokit 
skulle godkännas för försäljning. 
Vad görs för att garantera säker och effektiv användning av Cyanokit? 
En riskhanteringsplan har tagits fram för att se till att Cyanokit används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Cyanokit. Där anges också lämpliga försiktighetsåtgärder som vårdpersonal och patienter ska vidta. 
Mer information om Cyanokit 
Den 31 november 2007 beviljade Europeiska kommissionen ett godkännande för försäljning av 
Cyanokit som gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Cyanokit finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 06-2015. 
Cyanokit  
EMA/456072/2015  
Sida 3/3 
 
 
 
 
