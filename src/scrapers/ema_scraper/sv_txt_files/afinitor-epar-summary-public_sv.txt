EMA/689372/2018 
EMEA/H/C/001038 
Afinitor (everolimus) 
Sammanfattning av Afinitor och varför det är godkänt inom EU 
Vad är Afinitor och vad används det för? 
Afinitor är ett cancerläkemedel som används för att behandla följande cancersjukdomar: 
•  Bröstcancer som är avancerad (har börjat sprida sig) hos kvinnor som passerat klimakteriet. 
Afinitor används vid bröstcancer som är hormonreceptorpositiv (när cancercellerna har 
östrogenreceptorer på ytan) och HER2/neu-negativ (när cancercellerna inte innehåller höga nivåer 
av HER2/neu-protein [human epidermal tillväxtfaktorreceptor-2]). Afinitor ges tillsammans med 
läkemedlet exemestan efter att andra behandlingar med icke-steroida aromatashämmare inte har 
verkat. 
• 
Pankreatiska neuroendokrina tumörer (tumörer i de hormonproducerande cellerna i 
bukspottkörteln) när cancercellerna är högt eller medelhögt differentierade (vilket betyder att de 
kan urskiljas från normala bukspottkörtelceller). Afinitor ges när cancern är metastatisk (har spridit 
sig till andra delar av kroppen) eller inte kan opereras bort. 
•  Neuroendokrina tumörer med ursprung i lungorna eller tarmen när cancercellerna är högt 
differentierade och cancern är metastatisk eller inte kan opereras bort. 
•  Avancerad njurcellscancer (en njurcancer) när cancern har förvärrats trots behandling med VEGF-
hämmare (en typ av läkemedel som blockerar effekterna av ett protein som kallas vaskulär 
endotelial tillväxtfaktor [VEGF]). 
Afinitor innehåller den aktiva substansen everolimus. 
Hur används Afinitor? 
Afinitor är receptbelagt och behandling ska inledas och övervakas av en läkare med erfarenhet av 
cancerbehandlingar. 
Afinitor finns som tabletter (2,5 mg, 5 mg och 10 mg) och den rekommenderade dosen är 10 mg en 
gång dagligen. Behandlingen bör fortsätta så länge den har verkan eller tills patienten får oacceptabla 
biverkningar. Läkaren kan sänka dosen eller avbryta behandlingen under en kortare period om 
patienten får svåra eller outhärdliga biverkningar. Doserna ska vara lägre för patienter med 
leverproblem. 
Tabletterna ska tas vid samma tidpunkt varje dag och konsekvent med eller utan mat. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
  
 
 
 
För mer information om hur du använder Afinitor, läs bipacksedeln eller tala med läkare eller 
apotekspersonal. 
Hur verkar Afinitor? 
Den aktiva substansen i Afinitor, everolimus, blockerar ett enzym som kallas mTOR (mammalian target 
of rapamycin). I kroppen binds everolimus först till proteinet FKBP-12, som finns inne i cellerna och 
bildar ett så kallat komplex. Detta komplex blockerar sedan mTOR. Eftersom mTOR medverkar till att 
kontrollera celldelningen och tillväxten av blodkärl förhindrar Afinitor att tumörcellerna delar sig och 
minskar deras blodtillförsel. Detta hämmar cancertumörernas tillväxt och spridning. 
Vilka fördelar med Afinitor har visats i studierna? 
Bröstcancer 
Afinitor i kombination med exemestan har undersökts på 724 patienter med hormonreceptorpositiv och 
HER2/neu-negativ avancerad bröstcancer som hade förvärrats efter behandling med letrozol och 
anastrazol (icke-steroida aromatashämmare). De patienter som tog Afinitor levde i genomsnitt i 
7,8 månader utan att sjukdomen förvärrades, jämfört med 3,2 månader för patienterna som fick 
placebo (overksam behandling). 
Pankreatiska neuroendokrina tumörer 
I en studie som omfattade 410 patienter med avancerade högt eller medelhögt differentierade 
neuroendokrina tumörer jämfördes Afinitor med placebo. De patienter som tog Afinitor levde i 
genomsnitt i 11,0 månader utan att sjukdomen förvärrades, jämfört med 4,6 månader för patienterna 
som fick placebo. 
Neuroendokrina tumörer med ursprung i lungorna eller tarmen 
Afinitor studerades på 302 patienter med avancerade neuroendokrina tumörer med ursprung i 
lungorna eller tarmen. De patienter som fick Afinitor och bästa understödjande behandling levde i 
genomsnitt i 11 månader utan att sjukdomen förvärrades, jämfört med omkring 4 månader för 
patienterna som fick placebo och bästa understödjande behandling för att lindra sjukdomssymtomen. 
Njurcellscancer 
Afinitor studerades på 416 patienter med avancerad njurcellscancer som förvärrats trots behandling 
med VEGF-hämmare (sunitinib, sorafenib eller bådadera). De patienter som tog Afinitor levde i 
genomsnitt i 4,9 månader utan att sjukdomen förvärrades, jämfört med 1,9 månader för patienterna 
som fick placebo. 
Vilka är riskerna med Afinitor? 
De vanligaste biverkningarna som orsakas av Afinitor (kan uppträda hos fler än 1 av 10 personer) är 
utslag, klåda, illamående, minskad aptit, dysgeusi (smakstörning), huvudvärk, viktminskning, perifert 
ödem (svullnad, speciellt i vrister och fötter), hosta, anemi (lågt antal röda blodkroppar), trötthet, 
diarré, svaghet, infektioner, stomatit (inflammation i munslemhinnan), hyperglykemi (högt 
blodsocker), hyperkolesterolemi (hög kolesterolhalt i blodet), pneumoni (lunginflammation) och 
näsblödning. En fullständig förteckning över biverkningar som rapporterats för Afinitor finns i 
bipacksedeln. 
Afinitor (everolimus) 
EMA/689372/2018 
Sida 2/3 
 
 
 
 
 
Afinitor får inte ges till personer som är överkänsliga (allergiska) mot andra rapamycinderivat 
(substanser med en struktur som liknar everolimus) eller något annat innehållsämne. En fullständig 
förteckning över restriktioner finns i bipacksedeln. 
Varför är Afinitor godkänt i EU? 
Europeiska läkemedelsmyndigheten (EMA) fann att fördelarna med Afinitor är större än riskerna och 
att läkemedlet kan godkännas för försäljning i EU. Afinitor saktade ner sjukdomsförloppet hos patienter 
med avancerade neuroendokrina tumörer med ursprung i bukspottkörteln, avancerad njurcellscancer 
och hormonreceptorpositiv avancerad bröstcancer. EMA ansåg också att det fördröjda 
sjukdomsförloppet på sju månader hos patienter med neuroendokrina tumörer med ursprung i 
lungorna eller tarmen var värdefullt, trots de kända biverkningarna av Afinitor. 
Vad görs för att garantera säker och effektiv användning av Afinitor? 
Rekommendationer och försiktighetsåtgärder som vårdpersonal och patienter ska iaktta för säker och 
effektiv användning av Afinitor har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Afinitor kontinuerligt. 
Biverkningar som har rapporterats för Afinitor utvärderas noggrant och nödvändiga åtgärder för att 
skydda patienterna vidtas. 
Mer information om Afinitor 
Den 3 augusti 2009 beviljades Afinitor ett godkännande för försäljning som gäller i hela EU. 
Mer information om Afinitor finns på EMA:s webbplats: 
ema.europa.eu/medicines/human/EPAR/Afinitor. 
Denna sammanfattning uppdaterades senast 11-2018. 
Afinitor (everolimus) 
EMA/689372/2018 
Sida 3/3 
 
 
 
 
 
 
