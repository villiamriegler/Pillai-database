EMA/268677/2023 
EMEA/H/C/005863 
Jaypirca (pirtobrutinib) 
Sammanfattning av Jaypirca och varför det är godkänt inom EU 
Vad är Jaypirca och vad används det för? 
Jaypirca är ett cancerläkemedel som används för att behandla vuxna med mantelcellslymfom (en 
cancer som drabbar B-cellerna, en typ av vita blodkroppar) vars cancer har kommit tillbaka 
(recidiverat) eller inte längre svarar på behandling (refraktär), och som tidigare har fått 
cancerläkemedel av typen Brutons tyrosinkinashämmare (BTK-hämmare). 
Mantelcellslymfom (MCL) är sällsynt och Jaypirca klassificerades som särläkemedel (ett läkemedel som 
används vid sällsynta sjukdomar) den 21 juni 2021. Mer information om klassificeringen som 
särläkemedel finns på EMA:s webbplats. 
Jaypirca innehåller den aktiva substansen pirtobrutinib. 
Hur används Jaypirca? 
Jaypirca är receptbelagt. Behandling ska inledas och övervakas av en läkare med erfarenhet av att 
behandla cancer. 
Läkemedlet finns som tabletter som ska tas genom munnen en gång om dagen. Behandlingen bör 
fortsätta tills sjukdomen förvärras eller tills patienten får oacceptabla biverkningar. 
För mer information om hur du använder Jaypirca, läs bipacksedeln eller tala med läkare eller 
apotekspersonal. 
Hur verkar Jaypirca? 
Den aktiva substansen i Jaypirca, pirtobrutinib, verkar genom att blockera BTK, ett enzym som är 
viktigt för tillväxten av B-celler, inklusive de onormala B-celler som ses hos patienter med 
mantelcellslymfom. Genom att blockera verkan av BTK förväntas läkemedlet sakta ner 
sjukdomsförloppet. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Vilka fördelar med Jaypirca har visats i studierna? 
I en huvudstudie visades Jaypirca minska mängden cancer i kroppen eller avlägsna alla tecken på 
cancer hos patienter med MCL vars cancer hade kommit tillbaka eller inte hade svarat på tidigare 
behandlingar, däribland med en BTK-hämmare. 
Huvudstudien omfattade 164 patienter med MCL och huvudanalysen omfattade 90 patienter som 
tidigare hade behandlats med en BTK-hämmare och vars sjukdom kunde bedömas med hjälp av en 
skanning. I denna studie jämfördes inte Jaypirca med någon annan behandling. 
Omkring 57 procent av patienterna (51 av 90) uppvisade antingen ett fullständigt eller partiellt svar på 
Jaypirca, vilket innebär att det antingen inte fanns några tecken kvar på cancern eller att mängden 
cancer i kroppen hade minskat efter behandling. Omkring 19 procent av patienterna (17 av 90) 
uppvisade ett fullständigt svar. Behandlingssvaret varade i genomsnitt 18 månader. 
Vilka är riskerna med Jaypirca? 
En fullständig förteckning över biverkningar och restriktioner för Jaypirca finns i bipacksedeln. 
De vanligaste biverkningarna som orsakas av Jaypirca (kan förekomma hos fler än 1 av 10 användare) 
är trötthet, neutropeni (låga nivåer av neutrofiler, en typ av vita blodkroppar), diarré och blåmärken. 
De vanligaste allvarliga biverkningarna (kan förekomma hos upp till 1 av 10 användare) är pneumoni 
(infektion i lungorna), neutropeni, anemi (lågt antal röda blodkroppar) och urinvägsinfektion. 
Varför är Jaypirca godkänt i EU? 
Patienter med MCL vars cancer har kommit tillbaka efter tidigare behandlingar, däribland med en BTK-
hämmare, har få behandlingsalternativ och en dålig prognos. Även om uppgifterna om Jaypirca vid 
tidpunkten för godkännandet var begränsade på grund av det låga antalet patienter som deltog i 
huvudstudien och avsaknaden av ett jämförelseläkemedel, ansåg EMA att andelen patienter som 
svarade på behandlingen och svarets genomsnittliga varaktighet visar en betydelsefull hälsonytta för 
patienter med denna aggressiva form av cancer. 
Dessutom ansågs biverkningarna av Jaypirca vara hanterbara och tycktes likna biverkningarna av 
andra godkända BTK-hämmare. 
Jaypirca har godkänts enligt reglerna om ”villkorat godkännande”. Detta innebär att EMA fann att 
fördelarna med Jaypirca är större än riskerna, men att företaget måste lämna in ytterligare belägg 
efter godkännandet. 
Villkorat godkännande beviljas på grundval av mindre omfattande data än vad som normalt krävs. Det 
beviljas för läkemedel som tillmötesgår ett ouppfyllt medicinskt behov av att behandla allvarliga 
sjukdomar och när fördelarna med att ha dem tillgängliga tidigare uppväger riskerna vid användning 
av läkemedlen i väntan på ytterligare belägg. EMA kommer att granska ny information om produkten 
varje år tills uppgifterna blir fullständiga och uppdatera denna sammanfattning när det behövs. 
Eftersom Jaypirca godkändes enligt reglerna om villkorat godkännande var företaget som marknadsför 
Jaypirca vid tidpunkten för godkännandet skyldigt att tillhandahålla resultaten av en pågående studie 
där Jaypirca jämfördes med en annan BTK-hämmare hos patienter med MCL som inte tidigare hade 
behandlats med en BTK-hämmare. 
Jaypirca (pirtobrutinib)  
EMA/268677/2023 
Sida 2/3 
 
 
 
Vad görs för att garantera säker och effektiv användning av Jaypirca? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Jaypirca har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Jaypirca kontinuerligt. Misstänkta 
biverkningar som har rapporterats för Jaypirca utvärderas noggrant och nödvändiga åtgärder vidtas för 
att skydda patienterna. 
Mer information om Jaypirca 
Mer information om Jaypirca finns på EMA:s webbplats: 
ema.europa.eu/medicines/human/EPAR/jaypirca. 
Jaypirca (pirtobrutinib)  
EMA/268677/2023 
Sida 3/3 
 
 
 
