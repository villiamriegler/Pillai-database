EMA/269083/2023 
EMEA/H/C/003729 
Cosentyx (sekukinumab) 
Sammanfattning av Cosentyx och varför det är godkänt inom EU 
Vad är Cosentyx och vad används det för? 
Cosentyx är ett läkemedel som verkar på immunsystemet (kroppens naturliga försvar) och används för 
att behandla följande sjukdomar: 
•  Måttlig till svår plackpsoriasis (en sjukdom som orsakar röda, fjällande fläckar på huden) hos 
vuxna och barn från 6 års ålder som behöver behandlas med ett systemiskt läkemedel (som ges 
genom munnen eller genom injektion). 
• 
Psoriasisartrit (inflammation i lederna i samband med psoriasis) hos vuxna när 
sjukdomsmodifierande antireumatiska läkemedel (DMARD) inte har tillräcklig effekt. 
•  Axial spondyloartrit (inflammation i ryggraden som orsakar ryggsmärta) hos vuxna, inbegripet 
ankyloserande spondylit när röntgen ger belägg för sjukdomen, och icke-radiografisk axial 
spondyloartrit, när det finns tydliga tecken på inflammation men inga belägg för sjukdom vid 
röntgen. Cosentyx används när standardbehandlingar inte fungerar tillräckligt väl. 
• 
Två typer av juvenil idiopatisk artrit (en form av artrit hos barn), entesitrelaterad artrit (ERA) och 
juvenil psoriasisartrit (JPsA) hos patienter från 6 års ålder när konventionella behandlingar inte 
fungerar tillräckligt väl eller inte tolereras. Cosentyx kan ges ensamt eller i kombination med 
metotrexat (ett DMARD-läkemedel). 
•  Hidradenitis suppurativa (acne inversa) hos vuxna. Detta är en kronisk hudsjukdom som orsakar 
knölar, abscesser (varbölder) och ärrbildning på huden. Cosentyx används för att behandla måttlig 
till svår, aktiv sjukdom när konventionella systemiska behandlingar inte fungerar tillräckligt väl. 
Cosentyx innehåller den aktiva substansen sekukinumab. 
Hur används Cosentyx? 
Cosentyx är receptbelagt och behandling ska endast ges under överinseende av en läkare med 
erfarenhet av diagnos och behandling av de sjukdomar som Cosentyx används mot. 
Cosentyx ges som injektion under huden varje vecka i fem veckor och sedan en gång i månaden som 
underhållsbehandling. Vid hidradenitis suppurativa kan Cosentyx också ges varannan vecka för 
underhållsbehandling. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Den sjukdom som behandlas förbättras vanligen inom 16 veckors behandling. Läkaren kan besluta att 
avbryta behandlingen om ingen förbättring sker efter 16 veckor. 
Patienterna (eller deras vårdare) kan ge injektionen om de har fått lära sig hur man gör. För mer 
information om hur du använder Cosentyx, läs bipacksedeln eller tala med läkare eller 
apotekspersonal. 
Hur verkar Cosentyx? 
Den aktiva substansen i Cosentyx, sekukinumab, är en monoklonal antikropp (en typ av protein) som 
har utformats för att binda till proteinet interleukin 17A. Interleukin 17A medverkar till inflammation 
och andra processer i immunsystemet som orsakar psoriasis, psoriasisartrit, axial spondyloartrit och 
hidradenitis suppurativa. Genom att binda till interleukin 17A blockerar sekukinumab dess verkan och 
minskar på så sätt immunsystemets aktivitet och sjukdomssymtomen. 
Vilka fördelar med Cosentyx har visats i studierna? 
Plackpsoriasis 
Studierna visade att Cosentyx är effektivt vid behandling av psoriasis, psoriasisartrit och axial 
spondyloartrit, och att patienterna uppvisade större förbättringar med Cosentyx än med placebo 
(overksam behandling) eller med jämförelseläkemedlet etanercept. 
I fyra psoriasisstudier med 2 403 vuxna minskade PASI-poängen (ett mått på sjukdomens 
svårighetsgrad och det påverkade hudområdet) med 75 procent efter 12 veckors behandling hos 
79 procent av de patienter som fick Cosentyx. Detta kan jämföras med 44 procent av dem som 
behandlades med etanercept och 4 procent av dem som fick placebo. Dessutom hade huden läkt eller 
nästan läkt hos 65 procent av de patienter som fick Cosentyx, jämfört med 27 procent av dem som 
fick etanercept och 2 procent av dem som fick placebo. 
I en studie av svår psoriasis som omfattade 162 barn från 6 års ålder minskade PASI-poängen med 
75 procent hos omkring 80 procent av barnen som fick Cosentyx, och hos omkring 70 procent hade 
huden läkt eller nästan läkt från psoriasis efter 12 veckor. Detta kan jämföras med 66 respektive 
36 procent för de patienter som behandlades med etanercept och 15 respektive 6 procent för de 
patienter som behandlades med placebo. 
Psoriasisartrit 
I en studie på 397 patienter med psoriasisartrit sågs en minskning på 20 procent av ACR-poängen 
(smärtsamma, svullna leder och andra symtom) efter 24 veckor hos mellan 51 procent och 54 procent 
av de patienter som fick de godkända doserna av Cosentyx. Detta kan jämföras med 15 procent av de 
patienter som fick placebo. 
Ankyloserande spondylit 
I en studie på 219 vuxna patienter med ankyloserande spondylit sågs en minskning med 20 procent av 
ASAS-poängen (ryggsmärta, morgonstelhet och andra symtom) efter 16 veckor hos 61 procent av de 
patienter som fick den godkända dosen av Cosentyx, jämfört med 28 procent hos de patienter som fick 
placebo. I en annan studie, på 555 vuxna patienter med icke-radiografisk axial spondyloartrit, sågs en 
minskning med 40 procent av ASAS-poängen efter 16 veckor hos 41 procent av de patienter som fick 
den godkända dosen av Cosentyx, jämfört med 29 procent hos de patienter som fick placebo. 
Juvenil idiopatisk artrit 
Cosentyx Cosentyx (sekukinumab)  
EMA/269083/2023 
Sida 2/3 
 
 
 
I en studie på 75 barn i åldern 2–17 år med aktiv ERA eller JPsA hade färre patienter som behandlades 
med Cosentyx en sjukdomsattack, jämfört med dem som fick placebo (10 mot 21). Eftersom studien 
endast omfattade ett fåtal barn som var yngre än 6 år kunde inga slutsatser dras av uppgifterna om 
denna åldersgrupp och Cosentyx ska därför ges till barn som är 6 år eller äldre. 
Hidradenitis suppurativa 
I två studier på 1 084 vuxna patienter med måttlig till svår hidradenitis suppurativa uppnådde 
44 procent av de patienter som fick Cosentyx en minskning på minst 50 procent av abscesser och 
knutor efter 16 veckor, utan någon ökning av antalet abscesser eller fistlar (onormala kanaler). 
Andelen patienter som fick placebo och som uppnådde detta svar var 32 procent. 
Vilka är riskerna med Cosentyx? 
En fullständig förteckning över biverkningar och restriktioner för Cosentyx finns i bipacksedeln. 
De vanligaste biverkningarna som orsakas av Cosentyx (kan förekomma hos fler än 1 av 10 
användare) är övre luftvägsinfektioner (näs- och svalginfektioner) med inflammation i näsa och svalg 
(nasofaryngit) och nästäppa eller snuva (rinit). 
Eftersom Cosentyx kan öka infektionsrisken får det inte ges till patienter med allvarliga aktiva 
infektioner såsom tuberkulos. 
Varför är Cosentyx godkänt i EU? 
I studier uppvisade Cosentyx betydande kliniska fördelar för patienter med psoriasis, psoriasisartrit, 
axial spondyloartrit, entesitrelaterad artrit och juvenil psoriasisartrit. Cosentyx har visat sig ge en 
relevant behandlingseffekt hos vuxna patienter med måttlig till svår hidradenitis suppurativa, en 
sjukdom för vilken det finns få systemiska behandlingsalternativ. Informationen om långvarig 
användning hos patienter med hidradenitis suppurativa är begränsad och studier pågår för att 
utvärdera detta. Säkerhetsprofilen ansågs betryggande, och de främsta farhågorna gällde lindriga 
infektioner. Europeiska läkemedelsmyndigheten (EMA) fann därför att fördelarna med Cosentyx är 
större än riskerna och att Cosentyx kan godkännas för försäljning i EU. 
Vad görs för att garantera säker och effektiv användning av Cosentyx? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Cosentyx har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Cosentyx kontinuerligt. 
Biverkningar som har rapporterats för Cosentyx utvärderas noggrant och nödvändiga åtgärder vidtas 
för att skydda patienterna. 
Mer information om Cosentyx 
Den 15 januari 2015 beviljades Cosentyx ett godkännande för försäljning som gäller i hela EU. 
Mer information om Cosentyx finns på EMA:s webbplats: 
ema.europa.eu/medicines/human/EPAR/cosentyx. 
Denna sammanfattning uppdaterades senast 05-2023. 
Cosentyx Cosentyx (sekukinumab)  
EMA/269083/2023 
Sida 3/3 
 
 
 
