EMA/18013/2021 
EMEA/H/C/005419 
Sunitinib Accord (sunitinib) 
Sammanfattning av Sunitinib Accord och varför det är godkänt inom EU 
Vad är Sunitinib Accord och vad används det för? 
Sunitinib Accord används för att behandla följande typer av cancer hos vuxna:  
•  Gastrointestinala stromacellstumörer (GIST), en cancertyp i mage och tarmar som uppstår genom 
okontrollerad celltillväxt i stödjevävnaden för dessa organ. Sunitinib Accord ges till patienter med 
GIST som inte kan opereras bort eller som har spridit sig till andra delar av kroppen. Det ges efter 
att behandling med imatinib (ett annat läkemedel mot cancer) inte har fungerat. 
•  Metastaserad njurcellscancer, en typ av njurcancer som har spridit sig till andra delar av kroppen.  
•  Neuroendokrina tumörer i pankreas (tumörer i de hormonutsöndrande cellerna i bukspottkörteln) 
som har spridit sig eller som inte kan opereras bort. Sunitinib Accord ges om sjukdomen förvärras 
och tumörcellerna är väl differentierade (dvs. liknar normala celler i bukspottkörteln).   
Sunitinib Accord innehåller den aktiva substansen sunitinib och är ett generiskt läkemedel. Det innebär 
att Sunitinib Accord innehåller samma aktiva substans och verkar på samma sätt som ett 
”referensläkemedel” som redan är godkänt i EU. Referensläkemedlet är Sutent. Mer information om 
generiska läkemedel finns i dokumentet med frågor och svar här. 
Hur används Sunitinib Accord? 
Sunitinib Accord är receptbelagt och behandlingen ska initieras av läkare som har erfarenhet av att ge 
cancerläkemedel. 
Sunitinib Accord finns som kapslar av olika styrka och tas genom munnen. 
Vid GIST och metastaserad njurcellscancer ges Sunitinib Accord i sexveckorscykler med en dos på 
50 mg en gång dagligen i fyra veckor, följt av två veckors uppehåll. Dosen kan justeras beroende på 
behandlingssvaret, men den dagliga dosen ska inte överstiga 75 mg eller understiga 25 mg. 
Vid neuroendokrina tumörer i pankreas ges Sunitinib Accord i dosen 37,5 mg en gång dagligen utan 
något uppehåll. Även denna dos kan justeras. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
 
 
 
 
 
 
 
För mer information om hur du använder Sunitinib Accord, läs bipacksedeln eller tala med läkare eller 
apotekspersonal. 
Hur verkar Sunitinib Accord? 
Den aktiva substansen i Sunitinib Accord, sunitinib, är en proteinkinashämmare. Det innebär att den 
blockerar vissa specifika enzymer som kallas proteinkinaser. Dessa enzymer finns på cancercellernas 
yta och medverkar till dessa cellers tillväxt och spridning. De finns också i de blodkärl som försörjer 
tumörerna, där de medverkar till bildningen av nya blodkärl. Genom att blockera dessa enzymer kan 
Sunitinib Accord minska cancerns tillväxt och spridning och stänga av den blodförsörjning som gör det 
möjligt för cancercellerna att växa. 
Hur har Sunitinib Accords effekt undersökts? 
Fördelarna och riskerna med den aktiva substansen, sunitinib, vid godkänd användning har redan 
studerats för referensläkemedlet, Sutent, och behöver inte studeras igen för Sunitinib Accord. 
Liksom för alla läkemedel har företaget lagt fram kvalitetsdata för Sunitinib Accord. Företaget har 
också visat i studier att det är ”bioekvivalent” med referensläkemedlet. Två läkemedel är 
bioekvivalenta när de bildar samma halter av den aktiva substansen i kroppen och förväntas därmed 
ha samma effekt. 
Vilka är fördelarna och riskerna med Sunitinib Accord? 
Eftersom Sunitinib Accord är ett generiskt läkemedel och är bioekvivalent med referensläkemedlet 
anses dess fördelar och risker vara desamma som för referensläkemedlet. 
Varför är Sunitinib Accord godkänt i EU? 
Europeiska läkemedelsmyndigheten (EMA) fann att det styrkts att Sunitinib Accord i enlighet med EU:s 
krav har likvärdig kvalitet och är bioekvivalent med Sutent. Myndigheten fann därför att fördelarna 
med Sunitinib Accord är större än de konstaterade riskerna, liksom för Sutent, och att läkemedlet kan 
godkännas för försäljning i EU. 
Vad görs för att garantera säker och effektiv användning av Sunitinib 
Accord? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Sunitinib Accord har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Sunitinib Accord kontinuerligt. 
Biverkningar som har rapporterats för Sunitinib Accord utvärderas noggrant och nödvändiga åtgärder 
vidtas för att skydda patienterna. 
Mer information om Sunitinib Accord 
Mer information om Sunitinib Accord finns på EMA:s webbplats: 
ema.europa.eu/medicines/human/EPAR/sunitinib-accord. Information om referensläkemedlet finns 
också på EMA:s webbplats.  
Sunitinib Accord (sunitinib)  
EMA/18013/2021  
Sida 2/2 
 
 
 
