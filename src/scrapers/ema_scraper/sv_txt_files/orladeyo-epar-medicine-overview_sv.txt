EMA/171246/2021 
EMEA/H/C/005138 
Orladeyo (berotralstat) 
Sammanfattning av Orladeyo och varför det är godkänt inom EU 
Vad är Orladeyo och vad används det för? 
Orladeyo är ett läkemedel som används för att förhindra anfall av hereditärt angioödem (svullnad) hos 
patienter från 12 års ålder. Patienter med hereditärt angioödem får anfall av snabb svullnad, till 
exempel i ansikte, svalg, på armar och ben eller runt tarmen. 
Hereditärt angioödem är sällsynt och Orladeyo klassificerades som särläkemedel (ett läkemedel som 
används vid sällsynta sjukdomar) den 27 juni 2018. Mer information om klassificeringen som 
särläkemedel finns här: ema.europa.eu/medicines/human/orphan-designations/eu3182028. 
Orladeyo innehåller den aktiva substansen berotralstat. 
Hur används Orladeyo? 
Orladeyo finns som kapslar och är receptbelagt. Den rekommenderade dosen är en kapsel på 150 mg 
om dagen tillsammans med mat. 
För mer information om hur du använder Orladeyo, läs bipacksedeln eller tala med din vårdgivare. 
Hur verkar Orladeyo? 
Den aktiva substansen i Orladeyo, berotralstat, verkar genom att blockera aktiviteten hos ett protein 
som kallas kallikrein. Hos patienter med angioödem leder överaktivt kallikrein till förhöjda halter av ett 
annat protein, bradykinin. Bradykinin medverkar i en process som gör att blodkärlen vidgas och 
läckage bildas, vilket leder till svullnad och inflammation vid angioödemanfall. Genom att 
kallikreinaktiviteten blockeras minskar antalet sådana anfall. 
Vilka fördelar med Orladeyo har visats i studierna? 
Orladeyo var effektivt för att förebygga angioödemanfall i en huvudstudie på 121 patienter med 
hereditärt angioödem. Patienter som tog 150 mg Orladeyo varje dag i 24 veckor hade i genomsnitt 1,3 
anfall per månad, jämfört med 2,4 anfall per månad hos patienter som fick placebo (overksam 
behandling). 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
 
Vilka är riskerna med Orladeyo? 
De vanligaste biverkningarna som orsakas av Orladeyo (kan förekomma hos fler än 1 av 
10 användare) är huvudvärk, buksmärta och diarré. Buksmärta och diarré, som kan uppträda omkring 
1–3 månader efter att behandlingen med Orladeyo inletts, blir bättre allteftersom behandlingen 
fortsätter. 
En fullständig förteckning över biverkningar och restriktioner för Orladeyo finns i bipacksedeln. 
Varför är Orladeyo godkänt i EU? 
Orladeyo är effektivt när det gäller att minska antalet angioödemanfall, däribland livshotande svullnad i 
halsen. Läkemedlet kan tas genom munnen och dess biverkningar var hanterbara. EMA fann därför att 
fördelarna med Orladeyo är större än riskerna och att Orladeyo kan godkännas för försäljning i EU. 
Vad görs för att garantera säker och effektiv användning av Orladeyo? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Orladeyo har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Orladeyo kontinuerligt. 
Biverkningar som har rapporterats för Orladeyo utvärderas noggrant och nödvändiga åtgärder vidtas 
för att skydda patienter. 
Mer information om Orladeyo 
Mer information om Orladeyo finns på EMA:s webbplats: 
ema.europa.eu/medicines/human/EPAR/orladeyo. 
Orladeyo (berotralstat)  
EMA/171246/2021 
Sida 2/2 
 
 
 
