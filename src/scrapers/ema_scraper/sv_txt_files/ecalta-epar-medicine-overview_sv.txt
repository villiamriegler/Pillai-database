EMA/248001/2020 
EMEA/H/C/000788 
Ecalta (anidulafungin) 
Sammanfattning av Ecalta och varför det är godkänt inom EU 
Vad är Ecalta och vad används det för? 
Ecalta används för att behandla patienter från en månads ålder mot candidiasis (en svampinfektion 
som orsakas av en jästsvamp som kallas Candida). ”Invasiv” betyder att svampen har spridit sig till 
blodomloppet. 
Ecalta innehåller den aktiva substansen anidulafungin. 
Hur används Ecalta? 
Ecalta är receptbelagt och behandling ska inledas av en läkare med erfarenhet av att hantera invasiva 
svampinfektioner. 
Ecalta ges som en infusion (dropp) i en ven. Till vuxna ges Ecalta som en första dos på 200 mg på dag 
ett, följt av 100 mg om dagen från dag två.  För barn beror dosen på kroppsvikten: den första dosen 
är 3 mg per kg kroppsvikt på dag ett, följt av hälften av denna dos från dag två Behandlingstiden beror 
på patientens svar. I allmänhet ska behandlingen fortsätta i minst två veckor efter sista dagen som 
svampen påvisas i patientens blod. 
För mer information om hur du använder Ecalta, läs bipacksedeln eller tala med läkare eller 
apotekspersonal. 
Hur verkar Ecalta? 
Den aktiva substansen i Ecalta, anidulafungin, är ett läkemedel mot svamp som tillhör gruppen 
echinokandiner. Den verkar genom att störa produktionen av en komponent i svampens cellvägg som 
kallas 1,3-β-D-glukan. Svampceller som behandlas med Ecalta har ofullständiga eller defekta 
cellväggar, vilket gör dem sköra och oförmögna att växa. En förteckning över de svamparter som 
Ecalta är verksamt mot finns i produktresumén (ingår också i EPAR). 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
  
 
 
 
Vilka fördelar med Ecalta har visats i studierna? 
Ecalta har undersökts i en huvudstudie på 261 patienter i åldern 16–91 år med invasiv candidiasis vilka 
inte hade neutropeni (lågt antal vita blodkroppar). Ecalta jämfördes med flukonazol (ett annat 
läkemedel mot svamp). Båda läkemedlen gavs som infusion i 14–42 dagar. 
I slutet av behandlingen svarade 76 procent av patienterna (96 av 127) som fick Ecalta på 
behandlingen och hade en signifikant eller fullständig förbättring av symtomen där ingen ytterligare 
behandling mot svamp behövdes och ingen Candida påvisades i proverna som togs på patienten. Detta 
i jämförelse med 60 procent (71 av 118) av patienterna som fick flukonazol. 
I en analys av andra studier utvärderades dessutom effekten av Ecalta hos 46 vuxna patienter med 
neutropeni. Analysen visade att omkring 57 procent av patienterna (26 av 46) hade svarat på 
behandlingen. 
Ecalta undersöktes också i en huvudstudie på 70 barn i åldern 1 månad till 18 år med invasiv 
candidiasis. Behandling med Ecalta i 10–35 dagar ledde till ett svar hos 70 procent (45 av 64) av 
patienterna. 
Vilka är riskerna med Ecalta? 
De vanligaste biverkningarna som orsakas av Ecalta (förekommer hos fler än 1 av 10 användare) är 
diarré, illamående och hypokalemi (låga kaliumnivåer i blodet). En fullständig förteckning över 
biverkningar för Ecalta finns i bipacksedeln. 
Ecalta får inte ges till personer som är överkänsliga (allergiska) mot anidulafungin eller något annat 
innehållsämne, eller mot andra läkemedel i echinokandinklassen. 
Varför är Ecalta godkänt i EU? 
Europeiska läkemedelsmyndigheten (EMA) fann att fördelarna med Ecalta är större än riskerna vid 
behandling av invasiv candidiasis hos vuxna och barn och att Ecalta kan godkännas för försäljning i EU. 
EMA noterade dock att Ecalta huvudsakligen har studerats på patienter med candidemi (Candida i 
blodet) och endast på ett begränsat antal patienter med neutropeni (lågt antal vita blodkroppar) eller 
infektioner i den djupa vävnaden eller abscesser. 
Vad görs för att garantera säker och effektiv användning av Ecalta? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Ecalta har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Ecalta kontinuerligt. Biverkningar 
som har rapporterats för Ecalta utvärderas noggrant och nödvändiga åtgärder vidtas för att skydda 
patienterna. 
Mer information om Ecalta 
Den 20 september 2007 beviljades Ecalta ett godkännande för försäljning som gäller i hela EU. 
Mer information om Ecalta finns på EMA:s webbplats: ema.europa.eu/medicines/human/EPAR/ecalta. 
Denna sammanfattning uppdaterades senast 05-2020. 
Ecalta (anidulafungin) 
EMA/248001/2020 
Sida 2/2 
 
 
 
