EMA/232387/2023 
EMEA/H/C/005932 
Akeega (niraparib/abirateronacetat) 
Sammanfattning av Akeega och varför det är godkänt inom EU 
Vad är Akeega och vad används det för? 
Akeega är ett cancerläkemedel för behandling av vuxna patienter med kastrationsresistent 
prostatacancer som har spridit sig till andra delar av kroppen. 
Det används när medicinsk eller kirurgisk behandling för att sänka testosteronnivåerna (kastration) 
inte har fungerat. 
Akeega är avsett för patienter som har genetiska mutationer som kallas BRCA-1/2-mutationer och inte 
kan behandlas med kemoterapi. Det används i kombination med prednisolon eller ett annat läkemedel, 
prednison, som omvandlas till prednisolon. 
Akeega innehåller två aktiva substanser: niraparib och abirateronacetat. 
Hur används Akeega? 
Akeega finns som tabletter som ska tas genom munnen på fastande mage. Patienterna ska ta 
läkemedlet en gång om dagen så länge de har nytta av det eller inte får oacceptabla biverkningar. 
Läkemedlet är receptbelagt. För mer information om hur du använder Akeega, läs bipacksedeln eller 
tala med läkare eller apotekspersonal. 
Hur verkar Akeega? 
Akeega innehåller två aktiva substanser: niraparib och abirateronacetat. Niraparib blockerar verkan av 
enzymerna PARP-1 och PARP-2 som hjälper till att reparera skadat DNA i cellerna när de delar sig för 
att bilda nya celler. När PARP-enzymerna blockeras hindras cancercellerna från att reparera skadat 
DNA, vilket leder till att cancercellerna dör. 
Den andra aktiva substansen, abirateronacetat, hindrar kroppen från att producera testosteron genom 
att blockera CYP17, ett enzym som finns i testiklarna och på andra ställen i kroppen. Eftersom cancern 
behöver tillförsel av testosteron för att överleva och växa hjälper abirateronacetat till att bromsa 
tillväxten av prostatacancer. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Vilka fördelar med Akeega har visats i studierna? 
En huvudstudie på 225 patienter med kastrationsresistent prostatacancer och BRCA-1/2-mutationer 
visade att Akeega var effektivt när det gällde att bromsa sjukdomsförsämringen. 
I denna studie tog det ungefär 17 månader för skanningar att visa att sjukdomen försämrades hos 
patienter som fick Akeega, jämfört med 11 månader för dem som behandlades med abirateronacetat 
plus placebo (overksam behandling). Patienter i båda grupperna fick också prednison. 
Vilka är riskerna med Akeega? 
En fullständig förteckning över biverkningar och restriktioner för Akeega finns i bipacksedeln. 
De vanligaste biverkningarna som orsakas av Akeega (kan förekomma hos fler än 1 av 10 användare) 
är anemi (lågt antal röda blodkroppar), högt blodtryck, förstoppning, trötthet, illamående, 
trombocytopeni (lågt antal blodplättar), andningssvårigheter, ryggsmärta, minskad aptit, neutropeni 
(lågt antal neutrofiler, en typ av vita blodkroppar), ledsmärta, kräkningar, låga nivåer av kalium, yrsel, 
sömnsvårigheter, höga blodsockernivåer och urinvägsinfektion. 
De allvarligaste biverkningarna är anemi, högt blodtryck, trombocytopeni, neutropeni och förhöjda 
halter av leverenzymet alkalisk fosfatas. 
Akeega får inte ges till patienter med allvarliga leverproblem och ska inte ges i kombination med 
radium-223, en typ av strålbehandling. 
Akeega är inte avsett för kvinnor. Eftersom det kan vara skadligt för foster ska patienter som bedriver 
sexuell aktivitet med en kvinna som är gravid eller som kan bli gravid använda preventivmedel. 
Varför är Akeega godkänt i EU? 
Huvudstudien visade att Akeega var effektivt när det gällde att bromsa försämringen av 
kastrationsresistent prostatacancer som spridit sig till andra delar av kroppen hos patienter med BRCA 
1/2-mutationer som inte kan få kemoterapi. 
De flesta biverkningarna av Akeega uppträder när de enskilda aktiva substanserna används var för sig. 
Även om vissa biverkningar var allvarliga var de i allmänhet hanterbara. Europeiska 
läkemedelsmyndigheten (EMA) fann därför att fördelarna med Akeega är större än riskerna och att 
Akeega kan godkännas för försäljning i EU. 
Vad görs för att garantera säker och effektiv användning av Akeega? 
Företaget som marknadsför Akeega kommer att lämna ytterligare data om hur väl behandlingen 
förlänger patienternas liv. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Akeega har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Akeega kontinuerligt. Misstänkta 
biverkningar som har rapporterats för Akeega utvärderas noggrant och nödvändiga åtgärder vidtas för 
att skydda patienter. 
Akeega (niraparib/abirateronacetat)  
EMA/232387/2023 
Sida 2/3 
 
 
 
Mer information om Akeega 
Mer information om Akeega finns på EMA:s webbplats: 
ema.europa.eu/medicines/human/EPAR/akeega. 
Akeega (niraparib/abirateronacetat)  
EMA/232387/2023 
Sida 3/3 
 
 
 
