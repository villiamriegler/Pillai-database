European Medicines Agency  
EMEA/H/C/827 
OFFENTLIGT EUROPEISKT UTREDNINGSPROTOKOLL (EPAR) 
TEVAGRASTIM 
Sammanfattning av EPAR för allmänheten 
Detta är en sammanfattning av det offentliga europeiska utredningsprotokollet (EPAR). Det 
förklarar hur Kommittén för humanläkemedel (CHMP) bedömt de studier som gjorts och hur den 
kommit fram till sina rekommendationer om hur läkemedlet ska användas. 
Vill du ha mer information om sjukdomen eller behandlingen kan du läsa bipacksedeln (ingår 
också i EPAR) eller kontakta din läkare eller ditt apotek. Läs de vetenskapliga slutsatserna (ingår 
också i EPAR) om du vill ha mer information om vad CHMP bygger sina rekommendationer på. 
Vad är Tevagrastim? 
Tevagrastim är en injektions- eller infusionsvätska, lösning (ges som dropp i en ven). Det innehåller 
den aktiva substansen filgrastim. 
Tevagrastim är ett biologiskt likartat läkemedel, vilket innebär att Tevagrastim liknar ett biologiskt 
läkemedel som redan är godkänt i EU och som innehåller samma aktiva substans (kallas 
också ”referensläkemedel”). Referensläkemedlet är Neupogen. Mer information om biologiskt 
likartade läkemedel finns i dokumentet med frågor och svar här. 
Vad används Tevagrastim för? 
Tevagrastim används för att stimulera produktionen av vita blodkroppar i följande fall: 
•  För att minska varaktigheten av neutropeni (låga halter av neutrofiler, en typ av vita blodkroppar) 
och förekomsten av febril neutropeni (neutropeni med feber) hos patienter som får kemoterapi 
(cancerbehandling) som är cytotoxisk (celldödande). 
•  För att minska varaktigheten av neutropeni hos patienter som genomgår behandling för att förstöra 
benmärgscellerna före en benmärgstransplantation (till exempel hos vissa patienter med leukemi) 
om de löper risk för långvarig, svår neutropeni. 
•  För att öka antalet neutrofiler och minska risken för infektion hos neutropenipatienter som tidigare 
haft svåra, upprepade infektioner. 
•  För att behandla ihållande neutropeni hos patienter med avancerad infektion med humant 
immunbristvirus (HIV) för att minska risken för bakteriella infektioner när annan behandling är 
olämplig. 
Tevagrastim kan också ges till patienter som ska donera stamceller för transplantation för att hjälpa till 
att frigöra dessa celler från benmärgen. 
Läkemedlet är receptbelagt. 
Hur används Tevagrastim? 
Tevagrastim ges genom injektion under huden eller infusion i en ven. Hur läkemedlet ges, i vilken dos 
och hur länge behandlingen behöver pågå beror på varför läkemedlet används, hur mycket patienten 
väger och hur patienten svarar på behandlingen. Tevagrastim ges vanligen vid en specialiserad 
behandlingsklinik, även om de patienter som får läkemedlet genom injektion under huden själva kan 
injicera läkemedlet förutsatt att de har fått lämplig utbildning. Mer information finns i bipacksedeln. 
7 Westferry Circus, Canary Wharf,  London  E14 4HB, UK 
Tel. (44-20) 74 18 84 00  Fax (44-20) 74 18 84 16 
E-mail: mail@emea.europa.eu     http://www.emea.europa.eu 
© European Medicines Agency, 2008. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
Hur verkar Tevagrastim? 
Filgrastim, den aktiva substansen i Tevagrastim, är mycket lik ett mänskligt protein som kallas G-CSF 
(granulocyte colony stimulating factor). Filgrastim framställs med s.k. rekombinant DNA-teknik: det 
tillverkas av en bakterie som har fått en gen (DNA) som gör att bakterien kan producera filgrastim. 
Det ämne som framställs med denna metod fungerar på samma sätt som G-CSF som produceras 
naturligt i kroppen genom att stimulera benmärgen att producera fler vita blodkroppar. 
Hur har Tevagrastims effekt undersökts? 
Det har gjorts undersökningar med Tevagrastim för att visa att det är jämförbart med 
referensläkemedlet Neupogen. 
Tevagrastim jämfördes med Neupogen och med placebo (overksam behandling) i en huvudstudie som 
omfattade 348 patienter med bröstcancer. I studien undersöktes varaktigheten av svår neutropeni under 
patienternas första cytotoxiska kemoterapicykel. 
För att undersöka Tevagrastims säkerhet har ytterligare två studier genomförts på patienter med 
lungcancer och non-Hodgkin-lymfom. 
Vilken nytta har Tevagrastim visat vid studierna? 
Behandling med Tevagrastim och Neupogen minskade varaktigheten av svår neutropeni i samma 
utsträckning. Under den första kemoterapicykeln på 21 dagar hade de patienter som behandlats med 
antingen Tevagrastim eller Neupogen svår neutropeni under i genomsnitt 1,1 dagar, jämfört med 
3,8 dagar för dem som fick placebo. Följaktligen har effekten av Tevagrastim visat sig vara likvärdig 
med effekten av Neupogen. 
Vilka är riskerna med Tevagrastim? 
Den vanligaste biverkningen (uppträder hos fler än 1 av 10 patienter) är muskel- och skelettvärk. 
Andra biverkningar kan uppträda hos fler än 1 av 10 patienter, beroende på vilket medicinskt tillstånd 
Tevagrastim används för. Förteckningen över samtliga biverkningar som rapporterats för Tevagrastim 
finns i bipacksedeln. 
Tevagrastim ska inte ges till personer som kan vara överkänsliga (allergiska) mot filgrastim eller något 
annat innehållsämne. 
Varför har Tevagrastim godkänts? 
Kommittén för humanläkemedel (CHMP) fann att det i enlighet med EU:s krav har visats att 
Tevagrastim har en kvalitets-, säkerhets- och effektprofil som är jämförbar med profilen för Neupogen. 
Kommittén ansåg därför att nyttan är större än de konstaterade riskerna, liksom för Neupogen. 
Kommittén rekommenderade att Tevagrastim skulle godkännas för försäljning. 
Mer information om Tevagrastim: 
Den 15 september 2008 beviljade Europeiska kommissionen Teva Generics GmbH ett godkännande 
för försäljning av Tevagrastim som gäller i hela Europeiska unionen. 
Det offentliga europeiska utredningsprotokollet (EPAR) för Tevagrastim finns i sin helhet här. 
Denna sammanfattning aktualiserades senast 09-2008. 
2/2 
 
 
 
 
 
 
 
 
 
 
