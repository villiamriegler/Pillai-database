European Medicines Agency  
Dok.ref.: EMEA/758620/2009 
EMEA/H/C/557 
Apidra 
insulin glulisin 
Sammanfattning av EPAR för allmänheten 
Detta är en sammanfattning av det offentliga europeiska utredningsprotokollet (EPAR). Det 
förklarar hur Kommittén för humanläkemedel (CHMP) bedömt de studier som gjorts och hur den 
kommit fram till sina rekommendationer om hur läkemedlet ska användas. 
Vill du ha mer information om sjukdomen eller behandlingen kan du läsa bipacksedeln (ingår 
också i EPAR) eller kontakta din läkare eller ditt apotek. Läs de vetenskapliga slutsatserna (ingår 
också i EPAR) om du vill ha mer information om vad CHMP bygger sina rekommendationer på. 
Vad är Apidra? 
Apidra är en injektionsvätska, lösning, som innehåller den aktiva substansen insulin glulisin. Den 
levereras i injektionsflaskor, cylinderampuller och förfyllda engångspennor (OptiSet och SoloStar). 
Vad används Apidra för? 
Apidra används för att behandla patienter från sex års ålder som har diabetes och behöver insulin. 
Läkemedlet är receptbelagt. 
Hur används Apidra? 
Apidra ges som injektion under huden i bukväggen (magen), låret eller överarmen, eller också genom 
kontinuerlig infusion med hjälp av en insulinpump. Apidra bör ges upp till 15 minuter före eller strax 
efter en måltid. Injektionsstället ska bytas vid varje injektion för att undvika hudförändringar (som 
förtjockning) som kan göra att insulinet inte verkar så bra som förväntat. Patienter kan själva injicera 
Apidra under huden. Apidra kan också injiceras i en ven, men detta kan endast göras av en läkare eller 
en sjuksköterska. 
Patientens blodglukosnivåer (blodsockernivåer) ska mätas regelbundet så att man kan fastställa lägsta 
effektiva dos. Apidra är ett kortverkande insulin som används i kombination med medellång- eller 
långverkande insuliner eller insulinanaloger (modifierade former av insulin). Det kan också tas i 
kombination med diabetesläkemedel som tas genom munnen. 
Hur verkar Apidra? 
Diabetes är en sjukdom som innebär att kroppen inte producerar tillräckligt med insulin för att 
kontrollera blodglukosnivån. Apidra är en ersättning för insulin som är mycket likt det insulin som 
produceras av kroppen. 
Den aktiva substansen i Apidra, insulin glulisin, framställs med en metod som kallas rekombinant 
DNA-teknik, vilket innebär att det framställs av en bakterie som fått en gen (DNA) som gör att 
bakterien kan producera insulin glulisin. Insulin glulisin skiljer sig mycket lite från humaninsulin. 
Skillnaden är att insulin glulisin verkar snabbare och har en kortvarigare effekt än ett kortverkande 
humaninsulin. Ersättningsinsulinet verkar på samma sätt som naturligt producerat insulin och bidrar 
till att glukos transporteras in i celler från blodet. Genom att blodglukosnivån hålls under kontroll 
reduceras symtomen på och komplikationerna av diabetes. 
7 Westferry Circus, Canary Wharf,  London  E14 4HB, UK 
Tel. (44-20) 74 18 84 00  Fax (44-20) 74 18 84 16 
E-mail: mail@emea.europa.eu     http://www.emea.europa.eu 
 European Medicines Agency, 2009. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
 
 
 
 
Hur har Apidras effekt undersökts? 
Apidra, taget i kombination med ett långverkande insulin, har undersökts för typ 1-diabetes (när 
kroppen inte kan producera insulin) i två studier som omfattade sammanlagt 1 549 vuxna och i en 
studie som omfattade 572 barn och ungdomar i åldern 4−17 år. 
För behandling av typ 2-diabetes (när kroppen inte kan tillgodogöra sig insulin effektivt) har Apidra 
undersökts i en studie som omfattade 878 vuxna. I denna studie gavs Apidra i kombination med ett 
insulin med medellång verkan och med diabetesläkemedel som tas genom munnen. 
I samtliga fyra studier jämfördes Apidra med andra insuliner eller insulinanaloger (vanligt 
humaninsulin eller insulin lispro). Det huvudsakliga effektmåttet var förändringen av nivåerna i blodet 
av en substans som kallas glykosylerat hemoglobin (HbA1c). Denna substans ger en anvisning om hur 
väl blodglukosnivån kontrolleras. 
Vilken nytta har Apidra visat vid studierna? 
Blodglukoskontrollen med Apidra var minst lika effektiv som den med jämförelseinsulinerna. I 
samtliga studier hade Apidra förändrat HbA1c-nivån på liknande sätt som observerats med 
jämförelseinsulinerna. 
I den första studien på vuxna med typ 1-diabetes hade HbA1c-nivån minskat med 0,14 procent (från 
7,60 till 7,46 procent) efter sex månader med Apidra, och med 0,14 procent med insulin lispro. 
Liknande minskningar observerades i den andra studien på vuxna, där Apidra jämfördes med vanligt 
humaninsulin. I studien på barn och ungdomar visade Apidra och insulin lispro liknande förändringar 
av HbA1c efter sex månader. Det fanns emellertid inte tillräckligt med information för att avgöra om 
Apidra var effektivt hos barn under sex års ålder. 
Hos vuxna med typ 2-diabetes observerades en minskning av HbA1c med 0,46 procent efter sex 
månader med Apidra, jämfört med 0,30 procent med vanligt humaninsulin. 
Vilka är riskerna med Apidra? 
Den vanligaste biverkningen (uppträder hos fler än 1 av 10 patienter) är hypoglykemi (låga 
blodglukosnivåer). Förteckningen över samtliga biverkningar som rapporterats för Apidra finns i 
bipacksedeln. 
Apidra ska inte ges till människor som är överkänsliga (allergiska) mot insulin glulisin eller något 
annat innehållsämne. Det får inte ges till patienter som redan har hypoglykemi. Det kan vara 
nödvändigt att justera dosen av Apidra om det ges tillsammans med vissa andra läkemedel som kan 
påverka blodglukosnivåerna. En fullständig förteckning finns i bipacksedeln. 
Varför har Apidra godkänts? 
Kommittén för humanläkemedel (CHMP) fann att fördelarna med Apidra är större än riskerna och 
rekommenderade att Apidra skulle godkännas för försäljning. 
Mer information om Apidra: 
Den 27 september 2004 beviljade Europeiska kommissionen Sanofi-Aventis Deutschland GmbH ett 
godkännande för försäljning för Apidra som gäller i hela Europeiska unionen. Godkännandet för 
försäljning gäller utan tidsbegränsning. 
Det offentliga europeiska utredningsprotokollet (EPAR) finns i sin helhet här. 
Denna sammanfattning aktualiserades senast 12-2009. 
2/2 
 
 
 
 
 
 
 
