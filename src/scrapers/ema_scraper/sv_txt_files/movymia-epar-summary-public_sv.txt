EMA/86028/2017 
EMEA/H/C/004368 
Sammanfattning av EPAR för allmänheten 
Movymia 
teriparatid 
Detta är en sammanfattning av det offentliga europeiska utredningsprotokollet (EPAR) för Movymia. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Movymia ska användas. 
Praktisk information om hur Movymia ska användas finns i bipacksedeln. Du kan också kontakta din 
läkare eller apotekspersonal. 
Vad är Movymia och vad används det för? 
Movymia är ett läkemedel som används vid behandling av osteoporos (benskörhet) hos följande 
patientgrupper: 
•  Kvinnor efter klimakteriet. Hos dessa patienter har Movymia visats avsevärt minska risken för 
kotfrakturer (i ryggraden) och andra frakturer (skelettfrakturer), men inte risken för höftfrakturer. 
•  Män med förhöjd risk för frakturer. 
•  Män och kvinnor med förhöjd risk för frakturer på grund av långvarig behandling med 
glukokortikoider (en typ av steroider). 
Movymia innehåller den aktiva substansen teriparatid. 
Movymia är en biosimilar (liknande biologiskt läkemedel), vilket innebär att Movymia är mycket likt ett 
biologiskt läkemedel (kallas också ”referensläkemedel”) som redan är godkänt i EU. 
Referensläkemedlet för Movymia är Forsteo. Mer information om biosimilarer finns i dokumentet med 
frågor och svar här. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
 
 
  
 
 
 
Hur används Movymia? 
Movymia finns som en injektionsvätska, lösning i cylinderampuller (innehållande 600 mikrogram 
teriparatid) som är avsedda att användas med ServoPen Fix-systemet. Den rekommenderade dosen är 
20 mikrogram Movymia, som ges som en injektion under huden (subkutant) i låret eller buken 
(magen) en gång om dagen. Patienter kan själva injicera läkemedlet när de har lärt sig hur det går till. 
Patienterna ska ta kalcium- och D-vitamintillägg om de inte får i sig tillräckligt av dessa ämnen via 
kosten. Movymia kan användas i upp till två år. Den två år långa behandlingskuren med Movymia får 
bara ges en enda gång under en patients livstid. 
Läkemedlet är receptbelagt. 
Hur verkar Movymia? 
Osteoporos inträffar när den nya benvävnad som bildas inte räcker för att ersätta den som bryts ner 
naturligt. Skelettets ben blir gradvis mindre kompakta samtidigt som risken för frakturer ökar. 
Osteoporos är vanligare hos kvinnor efter klimakteriet då nivåerna av det kvinnliga könshormonet 
östrogen sjunker. Osteoporos kan också ske som en biverkning till glukokortikoidbehandling hos män 
och kvinnor. 
Den aktiva substansen i Movymia, teriparatid, är identisk med ett fragment av det humana 
bisköldkörtelhormonet (parathormonet). Det verkar på samma sätt som hormonet och stimulerar 
benbildningen genom att verka på osteoblaster (celler som bygger upp ben). Det ökar också 
upptagningen av kalcium ur maten och förhindrar att för mycket kalcium försvinner ut i urinen. 
Vilken nytta med Movymia har visats i studierna? 
Laboratoriestudier där man jämförde Movymia med Forsteo har visat att den aktiva substansen i 
Movymia är mycket lik den i Forsteo vad gäller uppbyggnad, renhet och biologisk aktivitet. 
Eftersom Movymia är en biosimilar behöver inte studierna om teriparatids effekt och säkerhet som 
utförts med Forsteo utföras på nytt med Movymia. En studie på 54 friska kvinnor har visat att samma 
doser av de två läkemedlen som ges genom injektion under huden gav likartade halter av den aktiva 
substansen teriparatid i kroppen. Dessutom gav Movymia och Forsteo upphov till likartade effekter på 
kalciumhalterna i blodet. 
Vilka är riskerna med Movymia? 
Den vanligaste biverkningen som orsakas av Movymia (uppträder hos fler än 1 av 10 patienter) är 
smärta i armar eller ben. En fullständig förteckning över biverkningar som rapporterats för Movymia 
finns i bipacksedeln. 
Movymia får inte ges till patienter som har andra skelettsjukdomar, t.ex. Pagets sjukdom, 
skelettcancer eller skelettmetastaser (cancer som har spridit sig till skelettet), patienter som 
genomgått strålbehandling av skelettet eller patienter som har hyperkalcemi (höga kalciumnivåer i 
blodet), oförklarligt höga nivåer av alkalisk fosfatas (ett enzym) eller allvarlig njursjukdom. Movymia 
får inte användas under graviditet eller amning. En fullständig förteckning över restriktioner finns i 
bipacksedeln. 
Movymia  
EMA/86028/2017 
Sida 2/3 
 
 
 
Varför godkänns Movymia? 
Kommittén för humanläkemedel (CHMP) har beaktat bevis som visade att Movymia har en 
uppbyggnad, renhet och biologisk aktivitet som i hög grad liknar Forsteos och att det fördelas i 
kroppen på samma sätt. Detta ansågs tillräckligt för att man skulle dra slutsatsen att Movymia 
kommer att fungera på samma sätt vad gäller effekt och säkerhet. Liksom för Forsteo är nyttan därför 
större än de konstaterade riskerna och kommittén rekommenderade att Movymia skulle godkännas för 
försäljning. 
Vad görs för att garantera säker och effektiv användning av Movymia? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Movymia har tagits med i produktresumén och 
bipacksedeln. 
Övrig information om Movymia 
EPAR för Movymia finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Movymia finns i 
bipacksedeln (ingår också i EPAR). Du kan också kontakta din läkare eller apotekspersonal. 
Movymia  
EMA/86028/2017 
Sida 3/3 
 
 
 
