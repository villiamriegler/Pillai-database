EMA/847538/2022 
EMEA/H/C/002840 
Xydalba (dalbavancin) 
Sammanfattning av Xydalba och varför det är godkänt inom EU 
Vad är Xydalba och vad används det för? 
Xydalba är ett antibiotikum som används för att behandla vuxna och barn från tre månaders ålder med 
akuta (kortvariga) bakteriella infektioner i hud och mjukdelar (vävnaderna under huden) såsom cellulit 
(inflammation i den djupa hudvävnaden), hudabscesser och sårinfektioner. Det innehåller den aktiva 
substansen dalbavancin. 
Hur används Xydalba? 
Xydalba ges genom infusion (dropp) i en ven i 30 minuter. Den rekommenderade dosen för vuxna är 
1 500 mg, som ges antingen som en enda infusion eller uppdelat i 1 000 mg under den första veckan 
följt av 500 mg en vecka senare. För barn beror dosen på ålder och kroppsvikt och ska inte överstiga 
1 500 mg. 
Xydalba är receptbelagt. Förskrivande läkare ska beakta gällande officiella riktlinjer för 
antibiotikaanvändning. 
För mer information om hur du använder Xydalba, läs bipacksedeln eller tala med läkare eller 
apotekspersonal. 
Hur verkar Xydalba? 
Den aktiva substansen i Xydalba, dalbavancin, är ett antibiotikum av typen glykopeptid. Den verkar 
genom att hindra vissa bakterier från att tillverka egna cellväggar, vilket gör att bakterierna dör. 
Dalbavancin har visat sig ha effekt på bakterier (t.ex. meticillinresistenta Staphylococcus aureus 
[MRSA]) mot vilka standardantibiotika inte verkar. En förteckning över de bakterier som Xydalba är 
verksamt mot finns i produktresumén. 
Vilka fördelar med Xydalba har visats i studierna? 
Xydalba jämfördes med vankomycin (en annan glykopeptid) eller med linezolid (en annan typ av 
antibiotikum som kan tas genom munnen) i tre huvudstudier med totalt omkring 2 000 vuxna med 
allvarliga infektioner i hud och mjukdelar under huden, såsom cellulit, hudabscesser och sårinfektioner. 
I dessa ingick även infektioner orsakade av MRSA. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Patienterna som fick vankomycin och svarade på behandling kunde välja att byta till linezolid efter tre 
dagar. I samtliga studier var det viktigaste effektmåttet antalet patienter vars infektion botades efter 
behandling. 
Xydalba var minst lika effektivt som vankomycin eller linezolid när det gällde att bota infektionen. I de 
tre studierna botades 87–94 procent av patienterna som behandlades med Xydalba, jämfört med 91–
93 procent av patienterna som behandlades med något av de två jämförelseläkemedlen. 
I en pågående studie som omfattar 198 barn med allvarliga infektioner i hud och mjukdelar under 
huden har man funnit att Xydalba, när det ges som en enkeldos eller som två doser med en veckas 
mellanrum, resulterade i nivåer av den aktiva substansen i kroppen som liknade dem som ses hos 
vuxna. Xydalba förväntas därför ha en jämförbar effekt hos barn och hos vuxna. 
Vilka är riskerna med Xydalba? 
De vanligaste biverkningarna som orsakas av Xydalba (kan förekomma hos 1 till 3 av 100 användare) 
är illamående, diarré och huvudvärk. Dessa biverkningar är oftast av lindrig eller måttlig 
svårighetsgrad. 
En fullständig förteckning över biverkningar och restriktioner för Xydalba finns i bipacksedeln. 
Varför är Xydalba godkänt i EU? 
Europeiska läkemedelsmyndigheten (EMA) fann att fördelarna med Xydalba är större än riskerna och 
att Xydalba kan godkännas för försäljning i EU. Mot bakgrund av behovet av nya antibiotika mot 
multiresistenta bakterier drog EMA slutsatsen att Xydalba, som hos vuxna uppvisade effekt mot vissa 
bakterier som är resistenta mot andra antibiotika, kan vara ett värdefullt behandlingsalternativ. EMA 
fann även att effekt och säkerhetsprofil för Xydalba hos barn förväntas vara jämförbara med dem som 
ses hos vuxna. 
Säkerhetsprofilen för Xydalba är jämförbar med den för annan antibiotika av glykopeptidtyp. 
Biverkningar som påverkar hörsel och njurfunktion, vilka är typiska för glykopeptider, har inte påvisats 
vid de föreslagna doseringsschemana för Xydalba i de kliniska prövningarna. 
Vad görs för att garantera säker och effektiv användning av Xydalba? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Xydalba har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Xydalba kontinuerligt. Misstänkta 
biverkningar som har rapporterats för Xydalba utvärderas noggrant och nödvändiga åtgärder vidtas för 
att skydda patienter. 
Mer information om Xydalba 
Den 19 februari 2015 beviljades Xydalba ett godkännande för försäljning som gäller i hela EU. 
Mer information om Xydalba finns på EMA:s webbplats: 
ema.europa.eu/medicines/human/EPAR/xydalba. 
Denna sammanfattning uppdaterades senast 11-2022. 
Xydalba (dalbavancin)  
EMA/847538/2022 
Sida 2/2 
 
 
 
