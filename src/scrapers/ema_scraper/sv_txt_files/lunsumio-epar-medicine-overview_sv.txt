EMA/236687/2022 
EMEA/H/C/005680 
Lunsumio (mosunetuzumab) 
Sammanfattning av Lunsumio och varför det är godkänt inom EU 
Vad är Lunsumio och vad används det för? 
Lunsumio är ett cancerläkemedel som används för att behandla vuxna med follikulärt lymfom som inte 
svarar på behandling (refraktärt) eller som har kommit tillbaka (recidiverat) efter minst två tidigare 
behandlingar. 
Follikulärt lymfom är sällsynt och Lunsumio klassificerades som särläkemedel (ett läkemedel som 
används vid sällsynta sjukdomar) den 16 november 2021. Mer information om klassificeringen som 
särläkemedel finns här: ema.europa.eu/medicines/human/orphan-designations/EU3212517. 
Läkemedlet innehåller den aktiva substansen mosunetuzumab. 
Hur används Lunsumio? 
Läkemedlet är receptbelagt och måste ges under överinseende av en läkare som är behörig att 
använda cancerläkemedel, på en plats med lämpligt medicinskt stöd för att hantera allvarliga 
biverkningar såsom cytokinfrisättningssyndrom (se avsnittet om risker nedan). 
Lunsumio ges som en infusion (dropp) i en ven. Infusioner med Lunsumio ska ges en gång i veckan 
under den första cykeln, sedan en gång var tredje vecka under efterföljande cykler (varje cykel tar tre 
veckor). Behandlingen består av totalt åtta cykler. Beroende på biverkningar och hur sjukdomen 
svarar på behandlingen kan dock upp till 17 cykler ges. Under den första cykeln ska infusionerna pågå 
i fyra timmar, men efterföljande infusioner kan ges snabbare om behandlingen tolereras väl. Läkaren 
kan avbryta eller upphöra med behandlingen om patienten får vissa biverkningar. 
För mer information om hur du använder Lunsumio, läs bipacksedeln eller tala med läkare eller 
apotekspersonal. 
Hur verkar Lunsumio? 
Follikulärt lymfom är en cancer som drabbar en typ av vita blodkroppar som kallas B-lymfocyter. Den 
aktiva substansen i Lunsumio, mosunetuzumab, är en monoklonal antikropp (en typ av protein) som 
har utformats för att binda till CD20, ett protein som finns på B-lymfocyterna, inräknat cancercellerna, 
och till CD3, ett protein på T-cellerna (en annan typ av vita blodkroppar). T-celler är en del av 
kroppens försvar och hjälper till att skydda kroppen mot infektion. De kan också förstöra cancerceller. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Genom att binda till CD20- och CD3-proteinerna verkar läkemedlet som en bro för att föra samman 
cancercellerna och T-cellerna. Detta uppmuntrar T-cellerna att förstöra cancercellerna och hjälper till 
att kontrollera sjukdomen. 
Vilka fördelar med Lunsumio har visats i studierna? 
Fördelarna med Lunsumio utvärderades i en studie på vuxna med recidiverat eller refraktärt follikulärt 
lymfom som hade fått minst två tidigare behandlingar. I denna studie jämfördes inte Lunsumio med 
andra läkemedel. Som svar på behandlingen krympte eller försvann cancern hos 80 procent (72 av 90) 
av patienterna, medan 60 procent (54 av 90) av patienterna uppnådde ett fullständigt svar (inga 
tecken på cancer). I genomsnitt varade behandlingssvaret i minst 12 månader hos 62 procent av 
patienterna. 
Vilka är riskerna med Lunsumio? 
De vanligaste biverkningarna som orsakas av Lunsumio (kan förekomma hos fler än 2 av 
10 användare) är cytokinfrisättningssyndrom (en potentiellt livshotande sjukdom som orsakar feber, 
kräkningar, andfåddhet, huvudvärk och lågt blodtryck), neutropeni (låga nivåer av neutrofiler, en typ 
av vita blodkroppar), feber, låga fosfatnivåer i blodet och huvudvärk. De vanligaste allvarliga 
biverkningarna är cytokinfrisättningssyndrom, feber och pneumoni (infektion i lungorna). 
En fullständig förteckning över biverkningar och restriktioner för Lunsumio finns i bipacksedeln. 
Varför är Lunsumio godkänt i EU? 
Behandlingsalternativen för patienter med recidiverat eller refraktärt follikulärt lymfom är begränsade. 
Behandling med Lunsumio ledde till ett fullständigt svar hos en stor andel av dessa patienter, och 
biverkningarna ansågs i allmänhet hanterbara och godtagbara. Europeiska läkemedelsmyndigheten 
(EMA) fann därför att fördelarna med Lunsumio är större än riskerna och att Lunsumio kan godkännas 
för försäljning i EU. 
Lunsumio har godkänts enligt reglerna om ”villkorat godkännande”. Detta innebär att det ska komma 
ytterligare uppgifter om detta läkemedel och att företaget är skyldigt att lämna dessa uppgifter. 
Europeiska läkemedelsmyndigheten kommer att granska ny information om produkten varje år. Denna 
sammanfattning kommer att uppdateras när det behövs. 
Vilken information om Lunsumio saknas för närvarande? 
Eftersom Lunsumio har godkänts enligt reglerna om ”villkorat godkännande” ska företaget som 
marknadsför Lunsumio lämna in resultat från en pågående studie där Lunsumio jämförs med rituximab 
och båda läkemedlen ges med lenalidomid. Studien genomförs på patienter med follikulärt lymfom som 
fått minst en tidigare behandling för sin sjukdom. 
Vad görs för att garantera säker och effektiv användning av Lunsumio? 
Företaget som marknadsför Lunsumio måste tillhandahålla patientkort med information om viktiga 
tecken och symtom på cytokinfrisättningssyndrom och när och var man ska söka hjälp om sådana 
tecken uppträder. Kortet kommer också att informera vårdpersonal om att patienten får Lunsumio. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Lunsumio har också tagits med i produktresumén och 
bipacksedeln. 
Lunsumio (mosunetuzumab)  
EMA/236687/2022 
Sida 2/3 
 
 
 
Liksom för alla läkemedel övervakas de vetenskapliga uppgifterna för Lunsumio kontinuerligt. 
Misstänkta biverkningar som har rapporterats för Lunsumio utvärderas noggrant och nödvändiga 
åtgärder vidtas för att skydda patienterna. 
Mer information om Lunsumio 
Mer information om Lunsumio finns på EMA:s webbplats: 
ema.europa.eu/medicines/human/EPAR/Lunsumio 
Lunsumio (mosunetuzumab)  
EMA/236687/2022 
Sida 3/3 
 
 
 
