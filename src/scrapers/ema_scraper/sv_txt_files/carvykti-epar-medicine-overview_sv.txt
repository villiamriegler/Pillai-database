EMA/192130/2022 
EMEA/H/C/005095/0000 
Carvykti (ciltakabtagen-autoleucel) 
Sammanfattning av Carvykti och varför det är godkänt inom EU 
Vad är Carvykti och vad används det för? 
Carvykti är ett läkemedel som används för att behandla vuxna med multipelt myelom (cancer i 
benmärgen) när cancern har kommit tillbaka (recidiverande sjukdom) och inte svarat på behandling 
(refraktär sjukdom). 
Det ges till vuxna som genomgått minst tre föregående behandlingar med immunmodulerare, 
proteasomhämmare och anti-CD38-antikropp, och vars sjukdom har förvärrats sedan den senaste 
behandlingen. 
Multipelt myelom är sällsynt och Carvykti klassificerades som särläkemedel (ett läkemedel som 
används vid sällsynta sjukdomar) den 28 februari 2020. Mer information om klassificeringen som 
särläkemedel finns här: ema.europa.eu/medicines/human/orphan-designations/eu3202252 
Carvykti innehåller den aktiva substansen ciltakabtagen-autoleucel, som består av genetiskt 
modifierade vita blodkroppar. 
Hur används Carvykti? 
Carvykti kan endast ges till patienter av utbildade läkare på specialistsjukhus. 
Carvykti framställs med hjälp av patientens egna vita blodkroppar som extraheras ur blodet, 
modifieras genetiskt i ett laboratorium och sedan ges tillbaka till patienten som en engångsinfusion 
(dropp) i en ven. Carvykti får endast ges till den patient vars celler användes för att framställa 
läkemedlet. 
Innan patienterna får Carvykti ska de genomgå en kort kemoterapibehandling för eliminering av de 
befintliga vita blodkropparna, och strax före infusionen får de paracetamol och ett 
antihistaminläkemedel för att minska risken för reaktioner på infusionen. 
Ett läkemedel som kallas tocilizumab (eller ett lämpligt alternativ om tocilizumab inte finns att tillgå på 
grund av brist) och nödutrustning ska finnas till hands i händelse av att patienten får en potentiellt 
allvarlig biverkning som kallas cytokinfrisättningssyndrom (se beskrivning i avsnittet om risker nedan). 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Efter infusion av Carvykti ska patienterna övervakas noga och dagligen under 14 dagar, och därefter 
regelbundet under ytterligare 14 dagar, med avseende på biverkningar. Patienterna bör stanna kvar i 
närheten av ett specialistsjukhus under minst fyra veckor efter Carvykti-infusionen. 
För mer information om hur du använder Carvykti, läs bipacksedeln eller tala med läkare eller 
apotekspersonal. 
Hur verkar Carvykti? 
Carvykti innehåller ciltakabtagen-autoleucel som består av patientens egna T-celler (en typ av vita 
blodkroppar). Dessa har modifierats genetiskt i ett laboratorium så att de framställer ett protein som 
kallas chimär antigenreceptor (CAR). CAR kan binda till ett protein som kallas B
cellmognadsantigen 
(BCMA, B cell maturation antigen) som finns på ytan av multipelt myelom-celler. 
‑
När Carvykti ges till patienten binder de modifierade T-cellerna till BCMA och dödar sedan 
myelomcellerna, vilket hjälper till att eliminera multipelt myelom från kroppen. 
Vilka fördelar med Carvykti har visats i studierna? 
En huvudstudie visade att en engångsinfusion (dropp) av Carvykti var effektivt för att eliminera 
cancerceller hos patienter med multipelt myelom som hade kommit tillbaka och inte svarade på tre 
eller fler tidigare behandlingar. Efter ett och ett halvt år hade omkring 84 procent av patienterna (95 
av 113) ett bra svar på behandlingen, och hos 69 procent (78 av 113) hade tecknen på cancer 
försvunnit (fullständigt svar). Carvykti jämfördes inte med något annat läkemedel i denna studie. 
Dessa resultat var bättre än de som sågs i andra studier på patienter som fick standardbehandlingar 
av multipelt myelom. 
Vilka är riskerna med Carvykti? 
De vanligaste biverkningarna som orsakas av Carvykti (kan förekomma hos fler än 1 av 5 användare) 
är neutropeni (låga nivåer av neutrofiler), lymfopeni och leukopeni (låga nivåer av lymfocyter eller 
andra vita blodkroppar), anemi (låga nivåer av röda blodkroppar), trombocytopeni (låga nivåer av 
blodplättar), hypotoni (lågt blodtryck), smärta i muskler och skelett, höga nivåer av leverenzymer, 
övre luftvägsinfektion (infektion i näsa och hals), diarré, hypokalemi (låga nivåer av kalium), 
hypokalcemi (låga nivåer av kalcium), hypofosfatemi (låga nivåer av fosfat i blodet), illamående, 
huvudvärk, hosta, takykardi (snabba hjärtslag), encefalopati (en hjärnsjukdom), ödem 
(vätskeansamling), minskad aptit, frossa, feber, trötthet samt cytokinfrisättningssyndrom (en 
potentiellt livshotande sjukdom som kan orsaka feber, kräkningar, andfåddhet, smärta och lågt 
blodtryck). 
De vanligaste allvarliga biverkningarna (kan förekomma hos fler än 1 av 100 användare) är 
cytokinfrisättningssyndrom, trombocytopeni, febril neutropeni (låga nivåer i blodet av neutrofiler med 
feber), pneumoni (lunginfektioner), sepsis (blodförgiftning) och en neurologisk sjukdom som kallas 
ICANS (immune effector cell-associated neurotoxicity syndrome) och som kan leda till tal- och 
skrivsvårigheter, förvirring och sänkt medvetandegrad. 
Personer som inte kan få kemoterapi för att eliminera de befintliga vita blodkropparna får inte ta 
Carvykti. 
En fullständig förteckning över biverkningar och restriktioner för Carvykti finns i bipacksedeln. 
Carvykti (ciltakabtagen-autoleucel)  
EMA/192130/2022 
Sida 2/3 
 
 
 
Varför är Carvykti godkänt i EU? 
Trots att antalet tillgängliga behandlingar av multipelt myelom ökar är det vanligt att sjukdomen så 
småningom kommer tillbaka och blir obotlig. I en huvudstudie ledde en engångsinfusion av Carvykti till 
kliniskt betydelsefulla svarsfrekvenser hos patienter med multipelt myelom vars cancer hade kommit 
tillbaka och inte svarade på tidigare behandlingar. 
Allvarliga biverkningar, särskilt cytokinfrisättningssyndrom och ICANS, kan inträffa och 
produktinformationen innehåller råd om hur de ska hanteras. Europeiska läkemedelsmyndigheten 
(EMA) fann att fördelarna med Carvykti är större än riskerna och att Carvykti kan godkännas för 
försäljning i EU. 
Carvykti har godkänts enligt reglerna om ”villkorat godkännande”. Detta innebär att det ska komma 
ytterligare uppgifter om detta läkemedel och att företaget är skyldigt att lämna dessa uppgifter. 
Europeiska läkemedelsmyndigheten kommer att granska ny information om produkten varje år och 
uppdatera denna sammanfattning när det behövs. 
Vilken information om Carvykti saknas för närvarande? 
Eftersom Carvykti har godkänts enligt reglerna om ”villkorat godkännande” ska företaget som 
marknadsför Carvykti lämna in slutliga uppföljningsdata från huvudstudien och data från en pågående 
studie, där Carvykti jämförs med standardbehandling i form av kemoimmunterapi hos patienter vars 
multipla myelom har kommit tillbaka och inte svarat på tidigare behandling. Företaget ska lämna in 
dessa data för att bekräfta läkemedlets fördelar och risker. Företaget måste också utföra studier för att 
samla in mer information om Carvyktis långsiktiga säkerhet. 
Vad görs för att garantera säker och effektiv användning av Carvykti? 
Företaget som marknadsför Carvykti måste säkerställa att lämplig expertis, utrustning och utbildning 
finns på de sjukhus där Carvykti ges. Tocilizumab eller, om det inte finns att tillgå på grund av brist, 
lämpliga alternativ för behandling av cytokinfrisättningssyndrom, måste vara tillgängliga. 
Företaget måste också förse hälso- och sjukvårdspersonal och patienter med utbildningsmaterial om 
möjliga biverkningar, särskilt cytokinfrisättningssyndrom och neurotoxicitet. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Carvykti har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Carvykti kontinuerligt. 
Biverkningar som har rapporterats för Carvykti utvärderas noggrant och nödvändiga åtgärder vidtas 
för att skydda patienterna. 
Mer information om Carvykti 
Mer information om Carvykti finns på EMA:s webbplats: 
ema.europa.eu/medicines/human/EPAR/Carvykti 
Carvykti (ciltakabtagen-autoleucel)  
EMA/192130/2022 
Sida 3/3 
 
 
 
