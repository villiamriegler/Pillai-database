18 oktober 2019 
EMA/559880/2019 
EMEA/H/C/001110/II/0049 
Avslag på ansökan om ändring av godkännandet för 
försäljning av Revolade (eltrombopag) 
Förnyad prövning bekräftar avslaget 
Efter förnyad prövning av sitt ursprungliga yttrande har Europeiska läkemedelsmyndigheten bekräftat 
sin rekommendation att avslå ansökan om ändring av godkännandet för försäljning av läkemedlet 
Revolade. Ändringen avsåg en utökning av indikationen till att även omfatta behandling av tidigare 
obehandlade patienter med svår aplastisk anemi från 12 års ålder som inte kan få 
stamcellstransplantation (ett förfarande där patientens benmärg rensas från celler och ersätts av 
stamceller från en donator). 
Myndigheten utfärdade detta yttrande den 17 oktober 2019 efter att ha avslutat den förnyade 
prövningen. Myndigheten hade utfärdat sitt ursprungliga yttrande den 27 juni 2019. Företaget som 
ansökte om ändringen av godkännandet var Novartis Europharm Limited. 
Vad är Revolade och vad används det för? 
Revolade används för att behandla 
• 
• 
• 
patienter från 1 års ålder med immun trombocytopeni (när patientens immunsystem förstör 
blodplättar, eller s.k. trombocyter, vilket gör att patienten riskerar att blöda), om annan vanlig 
behandling inte har verkat, 
trombocytopeni hos vuxna med kronisk (långvarig) hepatit C när sjukdomen förhindrar 
användningen av vissa typer av hepatit C-behandling, 
vuxna med svår aplastisk anemi (när benmärgen inte producerar tillräckligt med blodkroppar eller 
blodplättar), om immunsuppressiv behandling (läkemedel som sänker kroppens immunförsvar) 
inte har verkat och patienten inte kan genomgå benmärgstransplantation. 
Revolade har varit godkänt i EU sedan mars 2010. Det innehåller den aktiva substansen eltrombopag 
och finns som tabletter och som ett pulver som ska lösas upp i vätska och tas genom munnen. 
Mer information om Revolades nuvarande användningar finns på EMA:s webbplats: 
ema.europa.eu/en/medicines/human/EPAR/revolade. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
 
 
Vilken ändring hade företaget ansökt om? 
Företaget ansökte ursprungligen om en utökning av indikationen till att även omfatta behandling av 
svår aplastisk anemi hos tidigare obehandlade vuxna och barn från 2 års ålder. Under den ursprungliga 
utvärderingen ändrade sedan företaget den föreslagna indikationen till att bara omfatta patienter över 
12 års ålder som inte kan genomgå benmärgstransplantation. 
Hur verkar Revolade? 
Det finns ett hormon, trombopoietin, i kroppen som stimulerar produktionen av blodplättar och vissa 
typer av blodkroppar genom att binda till vissa receptorer (mål) i benmärgen. Den aktiva substansen i 
Revolade, eltrombopag, binder också till trombopoietinreceptorerna och stimulerar dem. Detta ökar 
produktionen av blodplättar och vissa andra blodkroppar, så att antalet blodplättar och vita 
blodkroppar förbättras. 
Vad har företaget lämnat in som stöd för sin ansökan? 
Företaget lämnade in data från en studie på 153 patienter från 3 års ålder med svår aplastisk anemi 
som inte tidigare fått immunsuppressiv behandling. I studien kombinerades Revolade med 
immunsuppressiva medel som används för att behandla aplastisk anemi. Behandlingen ansågs vara 
framgångsrik om antalet vita blodkroppar, antalet blodplättar och hemoglobinvärdet hos patienten 
ökade till godtagbara nivåer. 
Vilka var de främsta skälen till att avslå ansökan om ändring av 
godkännandet för försäljning? 
Studiens utformning ansågs inte kunna visa att Revolade är effektivt för behandling av svår aplastisk 
anemi hos tidigare obehandlade patienter. I studien gjordes ingen direkt jämförelse mellan Revolade 
kombinerat med immunsuppressiv behandling och med endast immunsuppressiv behandling. Istället 
jämförde man med patienter som behandlades med immunsuppressiva medel i andra studier. En 
sådan jämförelse förhindrar att tillförlitliga slutsatser dras om effekten av Revolade vid tillägg till 
immunsuppressiva medel. Vidare saknades det tillräckliga data om användningen av Revolade till barn. 
Därför ansåg myndigheten att nytta-riskförhållandet för Revolade vid den inledande behandlingen av 
svår aplastisk anemi inte kunde fastställas. Myndigheten rekommenderade därför att ändringen av 
godkännandet för försäljning avslås. Det ursprungliga avslaget bekräftades efter förnyad prövning. 
Påverkar detta avslag patienter som deltar i kliniska prövningar? 
Företaget informerade myndigheten om att detta inte har några följder för patienter som får Revolade 
för inledande behandling av svår aplastisk anemi i kliniska prövningar eller s.k. compassionate use-
program. 
Om du deltar i en klinisk prövning och behöver mer information om din behandling kan du kontakta 
läkaren i den kliniska prövningen. 
Vad händer med Revolade vid behandling av andra sjukdomar? 
Återkallandet får inga följder för användningen av Revolade vid dess godkända indikationer. 
Avslag på ansökan om ändring av godkännandet för försäljning av Revolade 
(eltrombopag)  
EMA/559880/2019  
Sida 2/2 
 
 
 
