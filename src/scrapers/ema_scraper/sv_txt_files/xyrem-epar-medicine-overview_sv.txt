Xyrem (natriumoxybat) 
Sammanfattning av Xyrem och varför det är godkänt inom EU 
Vad är Xyrem och vad används det för? 
Xyrem används för att behandla narkolepsi med kataplexi hos vuxna, ungdomar och barn från 7 års 
ålder. 
Narkolepsi är en sömnstörning som kännetecknas av överdriven dagsömnighet. Kataplexi är ett 
symtom på narkolepsi med plötslig muskelsvaghet till följd av en känslomässig reaktion, exempelvis 
ilska, rädsla, glädje, skratt eller förvåning. Kataplexi kan ibland göra att patienten faller ihop. 
Xyrem innehåller den aktiva substansen natriumoxybat. 
Hur används Xyrem? 
Xyrem är en oral lösning som späds ut i vatten till en dryck. Patienten ska ta en dos vid sänggåendet, 
minst 2–3 timmar efter måltid, och en andra dos 2,5–4 timmar senare. Båda doserna ska förberedas 
vid samma tillfälle innan sänggåendet. Xyrem levereras tillsammans med en doseringsspruta och en 
bägare att blanda drycken i. 
Vuxna ska vanligtvis ta 4,5–9 g per dag fördelade på två lika stora doser medan dosen för barn och 
ungdomar beror på deras vikt. Patienten börjar med en låg dos som sedan ökas gradvis. 
Läkemedlet fås bara mot ett särskilt recept. Detta innebär att läkemedlet används under striktare 
villkor än normalt eftersom det kan missbrukas. Behandling med Xyrem ska påbörjas och ges under 
överinseende av en läkare som har erfarenhet av behandling mot narkolepsi. För mer information om 
hur du använder Xyrem, läs bipacksedeln eller tala med läkare eller apotekspersonal. 
Hur verkar Xyrem? 
Den aktiva substansen i Xyrem, natriumoxybat, är ett centraldepressivt medel. Exakt hur det verkar är 
inte känt men det antas fästa på receptorer på ytan av vissa celler i hjärnan. Det leder till förändringar 
i hjärnans aktivitet, vilket i sin tur främjar deltavågor (långsamma vågor) och sömnen nattetid. När 
Xyrem tas vid sänggåendet ökar det den djupa sömnen och sovtiden på natten samtidigt som det 
minskar antalet sömnperioder dagtid och kataplexianfall. Detta lindrar narkolepsisymtomen. 
Vilka fördelar med Xyrem har visats i studierna? 
Fyra studier på 707 vuxna har visat att Xyrem var effektivare än placebo (overksam behandling) när 
det gäller att minska symtomen. I den första studien minskade en daglig dos på 9 g antalet 
kataplexianfall med 16,1 (från 23,5 till 7,4) per vecka, jämfört med en minskning på 4,3 per vecka hos 
de patienter som fick placebo. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union 
© European Medicines Agency, 2021. Reproduction is authorised provided the source is acknowledged. 
 
 
 
 
 
 
 
 
Den andra studien visade att Xyrem fortsatte att förebygga kataplexianfall efter behandling under lång 
tid. Det skedde ingen förändring i antalet anfall under två veckor hos de patienter som fortsatte att ta 
Xyrem, jämfört med en ökning på 21,0 hos dem som bytte till placebo. 
Två andra studier visade att Xyrem även minskade den överdrivna dagsömnigheten hos vuxna som 
fortsatte att ta modafinil (ett annat läkemedel) liksom hos dem som enbart tog Xyrem. 
En annan studie visade att barn i åldern 7–17 år som fortsatte ta Xyrem hade färre symtom på 
narkolepsi med kataplexi än de som började ta placebo efter att ha tagit Xyrem. 
Vilka är riskerna med Xyrem? 
De vanligaste biverkningarna som orsakas av Xyrem (förekommer hos fler än 1 av 10 användare) är 
yrsel, huvudvärk och illamående. Illamående är vanligare hos kvinnor än hos män. De allvarligaste 
biverkningarna som orsakas av Xyrem är självmordsförsök, psykos (onormalt tänkande), 
andningsdepression (hämmad andning) och kramper. Biverkningar för barn liknar generellt de som 
förekommer hos vuxna och de vanligaste (förekommer hos fler än 1 av 20 användare) är sängvätning, 
illamående och kräkningar, viktminskning, aptitlöshet, huvudvärk och yrsel. En fullständig förteckning 
över biverkningar som rapporterats för Xyrem finns i bipacksedeln. 
Xyrem ska inte ges till personer som kan vara överkänsliga (allergiska) mot natriumoxybat eller något 
annat innehållsämne. Det får inte heller ges till patienter med egentlig depression, till patienter med 
brist på succinylsemialdehyddehydrogenas (en sällsynt ämnesomsättningssjukdom) eller till patienter 
som behandlas med opioider (exempelvis vissa smärtstillande medel) eller barbiturater (till exempel 
vissa anestetikum och läkemedel som används för att förebygga anfall). 
Eftersom natriumoxybat kan missbrukas måste läkare noggrant övervaka patienter som tar Xyrem. 
Patienter avråds även från att förtära alkohol under den tid de behandlas med Xyrem.  En fullständig 
förteckning över restriktioner finns i bipacksedeln. 
Varför är Xyrem godkänt i EU? 
Europeiska läkemedelsmyndigheten (EMA) fann att fördelarna med Xyrem är större än riskerna. Även 
om dosen på 9-g var den mest effektiva för vuxna innebar den höga biverkningsnivåer och kommittén 
rekommenderade därför en startdos på 4,5 g per dag. (Hos barn baseras startdosen på kroppsvikt.) 
Eftersom den effektiva dosen ligger nära den dos där biverkningarna blir allvarliga måste dosökningar 
göras noggrant och under överinseende av en läkare som är specialiserad på behandling av 
sömnstörningar. EMA rekommenderade att Xyrem skulle godkännas för försäljning. 
Vad görs för att garantera säker och effektiv användning av Xyrem? 
Företaget som marknadsför Xyrem kommer att förse läkare med utbildningsmaterial som innehåller 
information om andningsdepression (hämmad andning) och om risken för personer som missbrukar 
läkemedlet. Materialet kommer även att innehålla instruktioner för patienter och ett patientkort. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Xyrem har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Xyrem kontinuerligt. 
Biverkningar som har rapporterats för Xyrem utvärderas noggrant och nödvändiga åtgärder vidtas för 
att skydda patienter. 
Sida  
 
Mer information om Xyrem 
Den 13 oktober 2005 beviljades Xyrem ett godkännande för försäljning som gäller i hela EU. 
Mer information om Xyrem finns på EMA:s webbplats:  
ema.europa.eu/medicines/human/EPAR/xyrem 
Denna sammanfattning uppdaterades senast 02-2021. 
Sida  
 
