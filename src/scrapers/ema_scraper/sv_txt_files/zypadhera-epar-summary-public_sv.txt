EMA/399580/2013
EMEA/H/C/000890
Sammanfattning av EPAR för allmänheten
Zypadhera
olanzapin
Detta är en sammanfattning av det offentliga europeiska utredningsprotokollet (EPAR) för Zypadhera.
Det förklarar hur Kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas.
Vad är Zypadhera?
Zypadhera är ett läkemedel som innehåller den aktiva substansen olanzapin. Det finns som pulver och 
vätska till injektionsvätska, depotsuspension. ”Depotsuspension” innebär att den aktiva substansen 
frisätts långsamt under några veckor sedan den injicerats.
Vad används Zypadhera för?
Zypadhera används för att upprätthålla förbättringen av symtom hos patienter med schizofreni som 
redan har stabiliserats på en inledande behandling med olanzapin som tagits oralt. Schizofreni är en 
psykisk sjukdom som har flera symtom, däribland oorganiserat tänkande och tal, hallucinationer (att 
höra eller se saker som inte finns), misstänksamhet och vanföreställningar (felaktiga uppfattningar).
Läkemedlet är receptbelagt.
Hur används Zypadhera?
Zypadhera ska ges som en djupt intramuskulär injektion i skinkan av läkare eller sjuksköterska som 
fått övning i den här injektionstekniken.
Zypadhera ges med doser på 150, 210 eller 300 mg varannan vecka, eller 300 eller 405 mg var fjärde 
vecka. Dosen beror på hur stor dos av olanzapin som patienten tidigare tog oralt. Patienterna bör 
övervakas noga med avseende på tecken på återfall (att symtomen återkommer) under den första och 
andra behandlingsmånaden, och dosen ska justeras om det behövs.
7 Westferry Circus ● Canary Wharf ● London E14 4HB ● United Kingdom
Telephone +44 (0)20 7418 8400 Facsimile +44 (0)20 7418 8416  
E-mail info@ema.europa.eu Website www.ema.europa.eu
An agency of the European Union  
© European Medicines Agency, 2013. Reproduction is authorised provided the source is acknowledged.
Zypadhera rekommenderas inte för patienter över 65 års ålder. Patienter mellan 65 och 75 år eller 
patienter med nedsatt njur- eller leverfunktion kan dock använda Zypadhera om man har kommit fram 
till en effektiv och väl tolererad dos av oralt olanzapin. En lägre startdos kan vara nödvändig för 
patienter som bryter ned olanzapin långsamt, till exempel patienter med måttligt nedsatt 
leverfunktion.
Zypadhera får inte sprutas in i en ven eller under huden. I sällsynta fall kan patienter som får 
Zypadhera uppvisa symtom på överdos av olanzapin efter injektion om läkemedlet oavsiktligt sprutas 
in i en ven. Symtom på överdos är bland annat dåsighet (sömnighet) och delirium (förvirring).
Eftersom patienterna ska observeras av kvalificerad personal med avseende på de här symtomen i 
minst tre timmar efter injektionen bör injektionerna utföras vid ett center med tillgång till lämpliga 
resurser för att hantera en överdos. Patienter som uppvisar symtom på överdos bör övervakas noga 
tills tecken och symtom på överdos har upphört.
Hur verkar Zypadhera?
Den aktiva substansen i Zypadhera, olanzapin, är ett antipsykotiskt läkemedel. Det är känt som ett 
”atypiskt” antipsykotiskt läkemedel eftersom det skiljer sig från äldre antipsykotiska läkemedel som 
har varit tillgängliga sedan 1950-talet. Olanzapin binder till flera olika receptorer på ytan av 
nervcellerna i hjärnan. Detta stör de signaler som överförs mellan hjärncellerna av så kallade 
signalsubstanser, kemiska ämnen som gör det möjligt för nervcellerna att kommunicera med varandra. 
Det antas att olanzapins gynnsamma effekter beror på att det blockerar receptorerna för 
signalsubstanserna 5-hydroxitryptamin (kallas även serotonin) och dopamin. Eftersom de här 
signalsubstanserna har med schizofreni att göra bidrar olanzapin till att normalisera hjärnans aktivitet 
och minska symtomen.
Olanzapin är godkänt i Europeiska unionen (EU) sedan 1996. Det finns som tabletter, 
munsönderfallande tabletter (upplöses i munnen) och snabbverkande injektioner i Zyprexa, Zyprexa 
Velotab och andra läkemedel. Olanzapin i Zypadhera presenteras som ett ”pamoatsalt” som gör 
olanzapin mindre lösligt. Som ett resultat frisätts den aktiva substansen långsamt under mer än fyra 
veckor efter injektionen med Zypadhera.
Hur har Zypadheras effekt undersökts?
Olanzapin har redan godkänts av myndigheter i EU som Zyprexa, och företaget använde därför några 
av uppgifterna från Zyprexa för att stödja användningen av Zypadhera.
Zypadhera har undersökts i två huvudstudier av vuxna med schizofreni. I den första undersöktes 
inledande behandling av schizofreni och i den andra undersöktes underhållsbehandling vid uppnått 
svar på behandling med olanzapin:

I studien av inledande behandling jämfördes effekten av tre doser Zypadhera med effekten av 
placebo (overksam behandling) hos 404 patienter. Det viktigaste måttet på effekt var förändringen 
av symtom mätt på en standardskala för schizofreni efter åtta veckor.

I studien av underhållsbehandling jämfördes effekten av fyra doser Zypadhera med effekten av 
oralt olanzapin hos 1 065 patienter. Tre av doserna av Zypadhera var ”höga” (300 mg och 150 mg 
varannan vecka, samt 405 mg var fjärde vecka), och en var ”låg” (45 mg var fjärde vecka).
Samtliga patienter i denna studie hade stabiliserats med andra behandlingar för schizofreni och 
hade tagit oralt olanzapin i åtminstone sex veckor innan studien började. De viktigaste måtten på 
effekt var den tid det tog innan symtomen förvärrades och antalet patienter vilkas symtom 
förvärrades under 24 veckor.
Zypadhera
EMA/399580/2013
Sida 2/4
Vilken nytta har Zypadhera visat vid studierna?
I studien av inledande behandling av schizofreni visade Zypadhera bättre effekt än placebo.
Symtommätningar låg kring 100 poäng i början av studien, men hade fallit med omkring 25 poäng för 
de patienter som fick Zypadhera efter åtta veckor, jämfört med omkring 9 poäng för de patienter som 
fick placebo. Zypadhera hade bättre effekt än placebo från och med den andra behandlingsveckan.
I den studie som undersökte upprätthållandet av uppnått svar på behandling med olanzapin hade 
Zypadhera lika bra effekt som oralt olanzapin: symtomen förvärrades för 10 procent av de patienter 
som fick Zypadhera varannan vecka, jämfört med 7 procent av dem som fick oralt olanzapin. Den 
”höga” dosen av Zypadhera var effektivare för att förhindra att symtomen förvärrades än den ”låga” 
dosen.
Vilka är riskerna med Zypadhera?
De vanligaste biverkningarna som orsakas av Zypadhera (uppträder hos fler än 1 av 10 patienter) är 
sömnighet, viktökning, ortostatisk hypotoni (plötsligt blodtrycksfall när man reser sig upp) och 
förhöjda halter av prolaktin (ett hormon). Den fullständiga förteckningen över biverkningar som 
rapporterats med Zypadhera finns i bipacksedeln.
Zypadhera får inte ges till patienter som är överkänsliga (allergiska) mot olanzapin eller något annat 
innehållsämne. Det får inte heller ges till patienter som riskerar att drabbas av trångvinkelglaukom 
(förhöjt tryck i ögat).
Varför har Zypadhera godkänts?
CHMP konstaterade att Zypadhera är effektivt både i den inledande behandlingen av schizofreni och för 
att upprätthålla uppnått svar på behandling av schizofreni. Kommittén konstaterade emellertid även 
att injektioner med depotsuspension inte är lämpliga som inledande behandling eftersom det tar minst 
en vecka för läkemedlet att reducera symtomen, och patienter kan behöva att symtomen snabbt 
kommer under kontroll. Det är dessutom inte möjligt att avbryta behandlingen sedan en injektion med 
depotsuspension har getts, vilket inte skulle vara lämpligt för patienter som drabbas av biverkningar.
Kommittén fann att nyttan med Zypadhera är större än riskerna och rekommenderade att Zypadhera 
skulle godkännas för försäljning.
Vad görs för att garantera säker användning av Zypadhera?
Företaget som tillverkar Zypadhera kommer att tillhandahålla utbildning för läkare, sjuksköterskor och 
apotekare samt ett kort för patienter i alla medlemsstater, som påminner dem om hur läkemedlet ska 
användas på ett säkert sätt. Korten kommer att innehålla information om vad som ska göras före och 
efter varje injektion, skillnaderna mellan Zypadhera och andra injicerbara läkemedel som innehåller 
olanzapin, samt rekommendationer om hur patienter bör övervakas.
Mer information om Zypadhera
Den 19 november 2008 beviljade Europeiska kommissionen ett godkännande för försäljning av 
Zypadhera som gäller i hela Europeiska unionen.
Zypadhera
EMA/399580/2013
Sida 3/4
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Zypadhera finns i bipacksedeln (ingår 
också i EPAR). Du kan också kontakta din läkare eller apotekspersonal.
Denna sammanfattning aktualiserades senast 05-2013.
Zypadhera
EMA/399580/2013
Sida 4/4
