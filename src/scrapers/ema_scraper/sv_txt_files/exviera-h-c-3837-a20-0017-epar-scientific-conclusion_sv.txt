BILAGA IV 
VETENSKAPLIGA SLUTSATSER 
 
 
 
 
 
 
 
 
 
 
 
 
 
 
 
 
 
 
 
 
 
 
Vetenskapliga slutsatser 
Samtidig infektion med hepatit В-virus (HBV) och hepatit C-virus (HCV) är inte ovanlig på grund av 
överlappande överföringssätt. Det är känt att HCV-infektion ger upphov till suppression av HBV-
replikation hos patienter som är infekterade med båda virusen. De virologiska och immunologiska 
aspekterna av samtidig infektion med HBV/HCV är inte fullständigt utredda. Även om 
leversjukdomsaktivitet och -progression i allmänhet är allvarligare vid förekomst av dubbelinfektion, så 
undertrycks ofta HBV-replikation vid samtidig infektion med HCV. Rekommendationer från European 
Association for the Study of the Liver (EASL) angående behandling av hepatit C hänvisar till den 
potentiella risken för HBV-reaktivering under eller efter HCV-utläkning. 
Direktverkande antiviraler (DAA) inriktar sig på specifika icke-strukturella proteiner i hepatit C-viruset 
och leder till störning av virusreplikation och -infektion. Med tanke på deras ökade styrka mot HCV och 
brist på anti-HBV-aktivitet, kan risken för HBV-reaktivering öka med nyare HCV-behandlingsregimer 
jämfört med de tidigare godkända interferonbaserade HCV-behandlingarna.  
Fall i litteraturen (Balagopal et al., 2015; Collins et al., 2015; Ende et al., 2015) beskrev ökningar av 
HBV-virusmängden efter en snabb nedgång av HCV-virusmängden hos patienter som behandlats med 
direktverkande antiviraler (DAA) i interferonfria regimer, och ytterligare fall har identifierats i 
EudraVigilance. Vissa av fallen som identifierats med DAA hade allvarliga utfall, med försämrad 
leverstatus och minst ett fall där patienten måste genomgå levertransplantation. 
HBV-replikation efter inledd behandling med DAA för HCV-infektion beskrivs för närvarande inte i 
produktinformationen till nuvarande godkända produkter och med tanke på allvarlighetsgraden för de 
beskrivna händelserna, behovet av intervention mot HBV-replikation och den biologiska sannolikheten 
för replikationen ansågs det att ytterligare undersökning var berättigad. Det nuvarande 
hänskjutningsförfarandet utlöstes av Europeiska kommissionen (EC) för att möjliggöra ytterligare 
undersökning av risken för hepatit B-virusreplikation efter start av behandling med DAA och 
rekommendera en lämplig åtgärd för att minimera risken. 
Efter initieringen av denna granskning tydde resultat från en studie (Reig et al. 2016) som utfördes 
mellan oktober 2014 och december 2015 på leveravdelningar på fyra spanska sjukhus med patienter 
med kronisk hepatit C och en historik med hepatocellulärt karcinom (HCC) som behandlades med DAA 
på oväntade tidiga recidiv av HCC. 
Man ansåg att förutom reaktiveringen av hepatit B-virus, skulle även risken för hepatocellulärt 
karcinom undersökas vidare och man skulle beakta adekvata åtgärder för att optimera säker och 
effektiv användning av dessa läkemedel. Därför utvidgade Europeiska kommissionen omfattningen av 
förfarandet i april 2016 för att möjliggöra beaktande av övriga data för att bedöma risken för 
hepatocellulärt karcinom och dess inverkan på nytta-riskförhållandet för alla typer av DAA vid 
behandlingen av kronisk hepatit C. 
Eftersom båda begärandena om det utlösta förfarandet är en följd av bedömningen av data som 
kommit fram vid farmakovigilansåtgärder, begärde EC att yttrandet skulle antas av kommittén för 
humanläkemedel (CHMP) på basis av en rekommendation från kommittén för säkerhetsövervakning 
och riskbedömning av läkemedel (PRAC). 
Övergripande sammanfattning av PRAC:s vetenskapliga utvärdering 
I sin bedömning beaktade PRAC alla data som lämnats in av innehavarna av godkännandena för 
försäljning, liksom litteratur och ytterligare information från en vetenskaplig rådgivande grupp när det 
gällde risken för reaktivering av hepatit B och recidiv och uppkomst av hepatocellulärt karcinom. 
Hepatit B-virusreaktivering 
När det gäller risken för hepatit B-reaktivering, eftersom kronisk hepatit B-infektion (HbsAg+) allmänt 
betraktades som ett exklusionskriterium och insamlingen av data om HBV-serologi och -DNA inte var 
obligatorisk i utvecklingsprogrammet för DAA, finns endast begränsad information om hepatit B-
reaktivering att tillgå från de slutförda kliniska studierna. Därför kommer data om HBV-reaktivering 
med DAA mest från undersökningar efter marknadsföring. 
Tillgängliga data ger evidens för att reaktivering av HBV-replikation kan uppstå inom kontexten för 
behandlingen av aktiv kronisk HCV-infektion med någon form av effektiv behandling hos patienter som 
samtidigt är infekterade med HBV och HCV. Reaktiveringen kan uppstå främst hos patienter med 
detekterbar HBsAg och aktiv HBV-replikation på någon nivå, utvärderat med mätbara nivåer av HBV-
DNA, men kan även uppstå hos patienter utan detekterbar HBsAg men med detekterbar anti-HBc-
antikropp, av vilka en liten andel även kan ha olika nivåer av aktiv HBV-replikation. 
Även om svåra och även dödliga fall av HBV-reaktivering har beskrivits i litteraturen, visar tillgängliga 
data att reaktivering av HBV-replikation i de flesta fall kan vara lindrig och utan kliniska följder. 
Inverkan av kännetecken på kronisk HCV-infektion, såsom HCV-genotyp, virusmängd och 
histopatologisk stadieindelning, på risken för uppkomst av HBV-reaktivering kunde inte förtydligas 
utifrån tillgängliga data. Man kan dock förutsätta att patienter med mer avancerad leversjukdom kan 
ha en högre risk för svåra kliniska komplikationer om HBV-reaktivering uppstår. Generellt sett uppstod 
reaktiveringen kort efter insättningen av behandling i ett mönster som tyder på ett samband med den 
snabba nedgången av HCV-virusmängden som kännetecknar dynamiken för virusmängd med 
direktverkande antiviraler. 
Totalt sett ansåg PRAC att det finns evidens för en risk för HBV-reaktivering hos patienter som 
samtidigt är infekterade med HBV och HCV och behandlas med DAA och därför ska HBV-reaktivering 
hos dessa patienter ses som en viktig identifierad risk som ska övervakas noga genom rutinmässiga 
riskminimeringsåtgärder. 
För att minimera risken för HBV-reaktivering rekommenderade PRAC att alla patienter ska screenas för 
HBV-infektion före insättning av behandling med DAA och att patienter med samtidig infektion med 
HBV och HCV ska övervakas och hanteras enligt nuvarande kliniska riktlinjer. Produktinformationen 
ska utökas med dessa rekommendationer och informera hälso- och sjukvårdspersonal om denna risk. 
Dessutom ska patienter informeras om att kontakta sin läkare om de någon gång har varit infekterade 
med HBV eftersom noggrann övervakning krävs. 
Hepatocellulärt karcinom 
När det gäller granskningen av HCC med DAA ålades innehavarna av godkännandet för försäljning att 
utföra en omfattande granskning av alla tillgängliga data från kliniska prövningar, observationsstudier, 
spontana rapporter och publicerad litteratur om HCC hos patienter med kronisk hepatit C efter 
behandling med DAA. 
I en studie av Reig et al. (2016) visades en signal för HCC-recidiv hos patienter som behandlats med 
DAA:er; liknande resultat erhölls av Conti et al. (2016). Övriga publicerade data från större kohorter 
gav inget stöd åt fynden (Pol et al, 2016). Dessa kohorter var dock antingen inte utformade för 
bedömning av HCC-recidiv, så som är fallet med ANRS CO22 HEPATHER-kohorten, eller också innehöll 
de ett begränsat antal patienter med en tidigare HCC som uppnått fullständigt radiologiskt svar och 
sedan behandlats med DAA så som i ANRS CO12 CirVir-kohorten. 
Totalt sett ansåg PRAC att det krävdes vidare studier för att ytterligare beskriva risken för HCC-recidiv 
i samband med DAA, i syfte att åtgärda resterande ovisshet om denna potentiella risk och dra 
slutsatser om behovet av ytterligare råd om klinisk hantering. Efter att ha beaktat alla tillgängliga data 
ansåg PRAC att innehavarna av godkännande för försäljning skulle utföra och lämna in resultaten av 
en prospektiv säkerhetsstudie med användning av data från en väldefinierad grupp av patienter, 
baserat på ett överenskommet protokoll där man angett kriterier för inskrivning och uppföljning av 
patienter i termer av lämplig tid och metod för screening. Protokollet för denna studie ska vara 
inlämnat till PRAC den 15 juni 2017 och de slutliga studieresultaten senast kvartal 4 år 2019. 
Baserat på fynden av Reig et al tog man även upp farhågor angående utvecklingen av de novo HCC 
hos HCV-patienter med cirros som behandlades med DAA, eftersom dessa patienter kan ha ännu inte 
diagnostiserad HCC. Kliniska prövningsdata om incidensen av nydebuterad HCC visar högre 
punktestimat för HCC efter att ha nått SVR med IFN-fria regimer jämfört med IFN-innehållande 
regimer, även vid stratifiering efter förekomst av cirros. Svårigheten att helt kontrollera 
motstridigheter i denna icke-randomiserade jämförelse bekräftades dock. Man ansåg ändå att inverkan 
av DAA-terapier på incidensen och typen av de novo HCC skulle undersökas ytterligare av innehavarna 
av godkännande för försäljning genom utförandet av en prospektiv kohortstudie på HCV-infekterade 
patienter med kompenserad cirros (CPT-A) utan historik med HCC som behandlades med DAA. 
Forskningen ska prospektivt fånga upp de kända riskfaktorerna för HCC och den periodiska 
bildtestningen för HCC-diagnos, enligt nuvarande europeiska kliniska riktlinjer (EASL). En 
genomförbarhetsbedömning av användningen av befintliga datakällor för detta syfte ska vara inlämnad 
för PRAC-bedömning senast 15 juni 2017. Om användningen av befintliga datakällor inte visar sig 
genomförbar, ska ett förslag till prospektiv insamling av data tillhandahållas. 
PRAC ansåg dessutom att ”uppkomst av hepatocellulärt karcinom” och ”recidiv av hepatocellulärt 
karcinom” ska beaktas som viktiga potentiella risker. Dessutom ska ”patienter med tidigare HCC” ses 
som saknad information, eftersom denna population exkluderats från tillgängliga kliniska studier. 
Riskhanteringsplanen för de relevanta läkemedlen ska uppdateras med hänsyn till detta. 
Sammanfattningsvis fann PRAC att nytta-riskförhållandet för produkter som innehåller DAA var fortsatt 
gynnsamt, förutsatt ändringarna i villkoren för godkännande för försäljning. 
Skäl till PRAC:s rekommendation 
Skälen är som följer: 
• 
• 
PRAC har beaktat förfarandet enligt artikel 20 i förordning (EG) nr 726/2004 som var följden 
av farmakovigilansdata för direktverkande antiviraler (DAA) som är indicerade vid behandling 
av kronisk hepatit C. 
PRAC granskade samtliga data som lämnats in skriftligt och under de muntliga förklaringarna 
av innehavarna av godkännande för försäljning i relation till risken för hepatit B-reaktivering 
och farhågorna som tagits upp efter rapporter om hepatocellulärt karcinom hos patienter som 
använder DAA, liksom utfallet av den vetenskapliga rådgivande gruppens möte angående 
HIV/virussjukdomar. 
•  När det gäller HBV-reaktivering drog PRAC slutsatsen att tillgängliga data ger evidens för en 
risk för HBV-reaktivering hos patienter som är infekterade med HBV och HCV samtidigt och 
behandlas för kronisk hepatit C med DAA. PRAC ansåg att alla patienter skulle screenas för 
hepatit B-virusinfektion före insättningen av behandling med DAA. Patienter som samtidigt är 
infekterade med HBV och HCV ska övervakas under och efter behandling enligt nuvarande 
kliniska riktlinjer. Produktinformationen ska utökas med en varning om att informera om risken 
för hepatit B-reaktivering och återge dessa rekommendationer. 
•  När det gäller risken för recidiv av HCC hos patienter som använder DAA, ansåg PRAC att det 
krävs ytterligare data om inverkan av DAA-behandling på incidensen av HCC-recidiv. Alla 
innehavare av godkännande för försäljning av DAA ska utföra en prospektiv säkerhetsstudie i 
en väldefinierad grupp av patienter baserat på ett överenskommet protokoll med kriterier för 
inskrivning och uppföljning. En gemensam studie uppmuntras. 
• 
PRAC ansåg även att inverkan av DAA-behandling på incidensen och typen av de novo 
hepatocellulärt karcinom ska undersökas ytterligare genom en prospektiv kohortstudie på HCV-
infekterade patienter med cirros. En gemensam studie uppmuntras. 
Mot denna bakgrund ansåg PRAC att nytta-riskförhållandet för direktverkande antiviraler är fortsatt 
gynnsamt med beaktande av ändringarna i villkoren för godkännande för försäljning. 
PRAC rekommenderar därför ändring av villkoren för godkännande för försäljning för Daklinza, Exviera, 
Harvoni, Olysio, Sovaldi och Viekirax. 
CHMP:s yttrande och utförlig förklaring av de vetenskapliga skälen till skillnaderna jämfört 
med PRAC:s rekommendation 
Efter att ha granskat PRAC:s rekommendation instämmer CHMP i de övergripande vetenskapliga 
slutsatserna och skälen till rekommendation. 
I enlighet med PRAC:s rekommendation, i syfte att utvärdera recidiv av hepatocellulärt karcinom i 
samband med direktverkande antiviraler, ska innehavarna av godkännande för försäljning utföra och 
lämna in resultaten av en prospektiv säkerhetsstudie med användning av data från en väldefinierad 
grupp av patienter, baserat på ett överenskommet protokoll där man angett kriterier för inskrivning 
och uppföljning av patienter i termer av lämplig tid och metod för screening. 
Efter ytterligare beaktande av de tidsperioder som föreslagits för inlämningen av den slutliga 
studierapporten och med tanke på att protokollet ska vara inlämnat senast 15 juni 2017, ansåg CHMP 
att datumet för inlämning av den slutliga studierapporten ska skjutas fram till andra kvartalet år 2021 
för att ge tillräcklig tid för överenskommelse om ett gemensamt protokoll och för insamling av 
tillräckliga data för att kunna besvara den kliniska frågeställningen på ett adekvat sätt. 
Ordalydelsen i villkoret för godkännande för försäljning har ändrats i enlighet med detta. 
Dessutom ska interimistiska resultat vara inlämnade för PRAC-bedömning senast fjärde kvartalet år 
2019. 
Riskhanteringsplanen ska uppdateras i enlighet med detta inom 3 månader efter detta yttrande av 
CHMP. 
Övergripande slutsatser 
CHMP anser följaktligen att nytta-riskförhållandet för Daklinza, Exviera, Harvoni, Olysio, Sovaldi och 
Viekirax är fortsatt gynnsamt med beaktande av de ovan beskrivna ändringarna i 
produktinformationen och villkoren. 
CHMP rekommenderar därför ändring av villkoren för godkännandena för försäljning för Daklinza, 
Exviera, Harvoni, Olysio, Sovaldi and Viekirax. 
 
