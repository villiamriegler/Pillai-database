EMA/3834/2019 
EMEA/H/C/000760 
Silapo (epoetin zeta) 
Sammanfattning av Silapo och varför det är godkänt inom EU 
Vad är Silapo och vad används det för? 
Silapo är ett läkemedel som används i följande situationer: 
Vid behandling av anemi (lågt antal röda blodkroppar) som orsakar symtom hos patienter med 
kronisk njursvikt (en långvarig försämring av njurarnas förmåga att fungera som de ska) eller med 
andra njurproblem. 
Vid behandling av anemi hos vuxna som genomgår kemoterapi för att behandla olika typer av 
cancer och för att minska behovet av blodtransfusioner. 
För att öka den mängd blod som patienter med måttlig anemi kan ge till sig själva före en 
operation, så att de kan få tillbaka sitt eget blod under eller efter operationen. 
För att minska behovet av blodtransfusioner hos vuxna med måttlig anemi som ska genomgå en 
större ortopedisk (skelett-)operation, t.ex. höftoperation. Det ges till patienter med normal järnhalt 
i blodet som skulle kunna få komplikationer av en blodtransfusion, om de inte ger eget blod före 
operationen och förväntas förlora mellan 900 och 1 800 ml blod. 
För att behandla anemi hos vuxna med myelodysplastiskt syndrom (ett tillstånd där bildandet av 
friska blodkroppar inte fungerar). Silapo används när patienter löper låg eller måttlig risk för att 
utveckla akut myeloisk leukemi och har låga halter av det naturliga hormonet erytropoietin. 
Silapo innehåller den aktiva substansen epoetin zeta och är en biosimilar (liknande 
biologiskt läkemedel), vilket innebär att Silapo i hög grad liknar ett annat biologiskt 
läkemedel (”referensläkemedel”) som redan är godkänt i EU. Referensläkemedlet för Silapo 
är Eprex/Erypo, som innehåller epoetin alfa. Mer information om biosimilarer finns här. 
Hur används Silapo? 
Silapo är receptbelagt och behandling måste inledas under övervakning av en läkare som har 
erfarenhet av att behandla patienter med de tillstånd som Silapo är godkänt att användas för. 
Järnnivåerna hos alla patienter bör kontrolleras och järntillskott bör ges vid behov. 
Silapo finns i förfyllda sprutor och ges som en injektion i en ven eller under huden, beroende på vilket 
tillstånd behandlingen sätts in för. Injektionen under huden kan ges av patienterna själva eller av 
vårdgivare om de har fått lära sig hur man gör. Dosen, hur ofta den ges och behandlingstiden 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
 
 
 
 
 
anpassas också efter skälet till att Silapo används och efter patientens kroppsvikt, och justeras efter 
hur väl läkemedlet verkar. 
För patienter med njursvikt, myelodysplastiska syndrom eller som får kemoterapi bör 
hemoglobinnivåerna ligga kvar inom det rekommenderade intervallet. Hemoglobin är det protein i de 
röda blodkropparna som transporterar syre i kroppen. Till dessa patienter bör lägsta dos som 
kontrollerar symtomen tillräckligt väl ges. 
För mer information om hur du använder Silapo, läs bipacksedeln eller tala med läkare eller 
apotekspersonal. 
Hur verkar Silapo? 
Den aktiva substansen i Silapo, epoetin zeta, är en kopia av ett hormon som kallas erytropoietin och 
som verkar på exakt samma sätt som det naturliga hormonet när det gäller att stimulera bildandet av 
röda blodkroppar i benmärgen. Erytropoietin bildas i njurarna. Hos patienter som får kemoterapi eller 
har njurproblem kan anemi orsakas av brist på erytropoietin eller av att kroppen inte svarar tillräckligt 
väl på naturligt erytropoietin. I sådana fall används epoetin zeta för att öka antalet röda blodkroppar. 
Epoetin zeta används också före operation för att öka antalet röda blodkroppar och bidra till att 
minimera följderna av blodförlust. 
Vilka fördelar med Silapo har visats i studierna? 
Laboratoriestudier där Silapo jämfördes med Eprex/Erypo har visat att den aktiva substansen i Silapo 
är mycket lik den i Eprex/Erypo vad gäller struktur, renhet och biologisk aktivitet. Studier har också 
visat att Silapo bildar liknande nivåer av den aktiva substansen i kroppen som Eprex/Erypo. 
Silapo injicerat i en ven var lika effektivt som Eprex/Erypo för att korrigera och upprätthålla antalet 
röda blodkroppar i två huvudstudier med 922 patienter som led av anemi kopplad till kronisk njursvikt 
som krävde hemodialys (en teknik för att rena blodet från avfallsprodukter). I den första studien 
jämfördes Silapos effekt med effekten av Eprex/Erypo när det gällde att korrigera antalet röda 
blodkroppar hos 609 patienter under 24 veckor. Under de 4 sista veckorna av studien var 
hemoglobinnivåerna cirka 11,6 g/dl, en ökning från cirka 8,0 g/dl före behandlingen. I den andra 
studien jämfördes Silapos effekt med effekten av Eprex/Erypo när det gällde att upprätthålla antalet 
röda blodkroppar hos 313 patienter. Alla patienter i den andra studien hade behandlats med 
Eprex/Erypo i minst 3 månader innan de antingen fick byta till Silapo eller fortsätta med Eprex/Erypo i 
12 veckor. Därefter fick båda grupperna byta till det andra läkemedlet för behandling med det i 
ytterligare 12 veckor. Hemoglobinnivåerna låg kvar på cirka 11,4 g/dl i båda grupperna. 
Företaget presenterade också resultaten av två studier som visade att Silapo som injicerats under 
huden är lika effektivt som andra epoetinläkemedel: en studie omfattade 261 cancerpatienter som fick 
kemoterapi och den andra jämförde Silapo med Eprex/Erypo hos 462 patienter med anemi orsakad av 
njurproblem. 
Eftersom Silapo är en biosimilar behöver inte studierna om epoetins effekt och säkerhet som utförts 
med Eprex/Erypo utföras på nytt med Silapo. 
Vilka är riskerna med Silapo? 
De vanligaste biverkningarna som orsakas av Silapo (kan uppträda hos fler än 1 av 100 personer) är 
huvudvärk och förhöjt blodtryck. En fullständig förteckning över biverkningar som rapporterats för 
Silapo finns i bipacksedeln. 
Silapo (epoetin zeta)  
EMA/3834/2019  
Page 2/3 
 
 
 
Silapo får inte ges till följande grupper: 
Patienter som har utvecklat ren erytrocytaplasi (minskat eller upphört bildande av röda 
blodkroppar) efter behandling med något erytropoietinpreparat. 
Patienter med hypertoni (högt blodtryck) som inte kontrolleras tillräckligt. 
Patienter som inte kan ta läkemedel mot blodproppar. 
Patienter som ska genomgå operation, inklusive större ortopediska operationer och som har svåra 
kardiovaskulära problem (problem med hjärta och kärl), inklusive patienter som nyligen haft en 
hjärtinfarkt eller stroke. 
Varför är Silapo godkänt i EU? 
Europeiska läkemedelsmyndigheten (EMA) fann att det styrkts att Silapo i enlighet med EU:s krav för 
biosimilarer har en struktur, renhet och biologisk aktivitet som i hög grad liknar dem i Eprex/Erypo och 
att Silapo fördelas i kroppen på samma sätt. Dessutom har studier visat att läkemedlets effekter 
motsvarar dem av Eprex/Erypo när det gäller att öka och bibehålla antalet blodkroppar hos patienter 
med kronisk njursvikt eller som genomgår kemoterapi. Alla dessa data ansågs räcka för att dra 
slutsatsen att Silapo kommer att verka på samma sätt som Eprex/Erypo vad gäller effekt och säkerhet 
vid dess godkända användningar. EMA fann därför att fördelarna är större än de konstaterade riskerna, 
liksom för Eprex/Erypo, och att Silapo kan godkännas för försäljning. 
Vad görs för att garantera säker och effektiv användning av Silapo? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Silapo har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Silapo kontinuerligt. Biverkningar 
som har rapporterats för Silapo utvärderas noggrant och nödvändiga åtgärder vidtas för att skydda 
patienterna. 
Mer information om Silapo 
Den 18 december 2007 beviljades Silapo ett godkännande för försäljning som gäller i hela EU. 
Mer information om Silapo finns på EMA:s webbplats: 
ema.europa.eu/en/medicines/human/EPAR/Silapo 
Denna sammanfattning uppdaterades senast 02-2019.  
Silapo (epoetin zeta)  
EMA/3834/2019  
Page 3/3 
 
 
 
 
 
 
 
