EMA/502114/2010  
EMEA/H/C/000665 
Sammanfattning av EPAR för allmänheten 
DuoTrav 
travoprost / timolol 
Detta är en sammanfattning av det offentliga europeiska utredningsprotokollet (EPAR) för DuoTrav. 
Det förklarar hur Kommittén för humanläkemedel (CHMP) bedömt läkemedlet och hur den kommit 
fram till sitt yttrande om att bevilja godkännande för försäljning och sina rekommendationer om hur 
läkemedlet ska användas. 
Vad är DuoTrav? 
DuoTrav är en klar ögondroppslösning. Den innehåller två aktiva substanser: travoprost 
(40 mikrogram per milliliter) och timolol (5 mg/ml). 
Vad används DuoTrav för? 
DuoTrav används för att sänka trycket inne i ögat. Det ges till vuxna med öppenvinkelglaukom eller 
okulär hypertension som inte svarar tillräckligt på behandling med ögondroppar som innehåller 
betablockerare eller prostaglandinanaloger (andra läkemedel som används vid dessa tillstånd). 
Okulär hypertension innebär att trycket i ögat är högre än normalt. Vid öppenvinkelglaukom beror det 
höga trycket på att vätska inte kan dräneras ut ur ögat. 
DuoTrav är receptbelagt. 
Hur används DuoTrav? 
Dosen DuoTrav är en droppe i det (de) berörda ögat (ögonen) en gång dagligen, morgon eller kväll, 
vid samma tidpunkt varje dag. Om mer än ett slags ögondroppar används samtidigt ska dessa ges 
med minst fem minuters mellanrum. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail  info@ema.europa.u  Website  www.ema.europa.eu 
An agency of the European Union   
© European Medicines Agency, 2010. Reproduction is authorised provided the source is acknowledged. 
 
 
 
 
 
 
 
 
Hur verkar DuoTrav? 
När trycket inuti ögat ökar skadar det näthinnan (det ljuskänsliga membranet längst bak i ögat) och 
den optiska nerven som skickar signaler från ögat till hjärnan. Detta kan leda till allvarlig synförlust 
och till och med blindhet. Genom att sänka trycket minskar DuoTrav risken för skador på dessa 
strukturer. 
DuoTrav innehåller två aktiva substanser, travoprost och timolol, som sänker trycket i ögat på olika 
sätt. Travoprost är en prostaglandinanalog (en av människan framställd kopia av den naturliga 
substansen prostaglandin) som verkar genom att öka utflödet av vätska ur ögat. Travoprost ensamt 
har varit godkänt i EU under namnet Travatan sedan 2001. Timolol är en betablockerare som verkar 
genom att minska vätskeproduktionen i ögat. Timolol har använts för att behandla glaukom sedan 
1970-talet. Kombinationen av de två aktiva substanserna har en additiv effekt och sänker trycket i 
ögat mer än om de två läkemedlen ges var för sig. 
Hur har DuoTravs effekt undersökts? 
DuoTrav har undersökts i fem huvudstudier med sammanlagt 1 482 patienter (i åldern 18–91 år) med 
öppenvinkelglaukom eller okulär hypertension. Studierna pågick i 6 veckor till 12 månader. I en studie 
jämfördes DuoTrav som togs på morgonen med DuoTrav som togs på kvällen. I tre studier jämfördes 
DuoTrav med travoprost och timolol antingen som enda läkemedel, eller tillsammans men som två 
separata ögondroppar. I den femte studien, som pågick i 12 månader, jämfördes DuoTrav med 
ögondroppar som innehåller en kombination av latanoprost (en annan prostaglandinanalog) och timolol. 
I samtliga studier var huvudeffektmåttet förändringen av trycket i ögat mätt i ”millimeter kvicksilver” 
(mmHg). Hos patienter med glaukom är ögontrycket vanligen högre än 21 mmHg. 
Vilken nytta har DuoTrav visat vid studierna? 
DuoTrav sänkte trycket i ögat med omkring en tredjedel i samtliga studier (den genomsnittliga 
sänkningen var omkring 8–10 mmHg). 
DuoTrav var lika effektivt när det togs på kvällen som när det togs på morgonen. DuoTrav var 
effektivare när det gällde att minska trycket i ögat än timolol som enda läkemedel eller travoprost som 
enda läkemedel. Det var lika effektivt som de två läkemedlen som separata ögondroppar, och lika 
effektivt som ögondroppar som innehåller både latanoprost och timolol. 
Vilka är riskerna med DuoTrav? 
De vanligaste biverkningarna (uppträder hos fler än 1 av 10 patienter) är okulär hyperemi (ökat 
blodflöde till ögat, vilket leder till rodnad) och ögonirritation. Förteckningen över samtliga biverkningar 
som rapporterats för DuoTrav finns i bipacksedeln.  
DuoTrav ska inte ges till personer som kan vara överkänsliga (allergiska) mot travoprost, timolol (och 
andra betablockerare) eller något annat innehållsämne. DuoTrav får inte ges till personer med astma, 
allvarlig lungsjukdom eller vissa hjärtproblem. Det får inte heller ges till personer med allvarlig 
allergisk rinit (inflammation i näsans slemhinnor som beror på allergi) och korneal dystrofi (sjukdomar 
som orsakar grumling av hornhinnan, ögats yttersta genomskinliga hinna). 
DuoTrav innehåller bensalkoniumklorid som man vet missfärgar mjuka kontaktlinser. Därför ska 
försiktighet iakttas av personer som använder mjuka kontaktlinser. DuoTrav kan göra att ögats iris 
ändrar färg (mörknar) och att ögonfransarna blir tjockare, mörkare eller längre. 
DuoTrav  
EMA/502114/2010  
Sida 2/3 
 
 
 
Varför har DuoTrav godkänts? 
CHMP fann att fördelarna med DuoTrav är större än riskerna och rekommenderade att DuoTrav skulle 
godkännas för försäljning. 
Mer information om DuoTrav: 
Den 24 april 2006 beviljade Europeiska kommissionen Alcon Laboratories (UK) Limited ett 
godkännande för försäljning av DuoTrav som gäller i hela Europeiska unionen. Godkännandet för 
försäljning gäller utan tidsbegränsning. 
Det offentliga europeiska utredningsprotokollet (EPAR) finns i sin helhet här. Mer information om 
behandling med DuoTrav finns i bipacksedeln (ingår också i EPAR). Du kan också kontakta din läkare 
eller ditt apotek. 
Denna sammanfattning aktualiserades senast 08-2010. 
DuoTrav  
EMA/502114/2010  
Sida 3/3 
 
 
 
