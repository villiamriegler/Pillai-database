EMA/775362/2022 
EMEA/H/C/005685 
Zynlonta (lonkastuximabtesirin) 
Sammanfattning av Zynlonta och varför det är godkänt inom EU 
Vad är Zynlonta och vad används det för? 
Zynlonta är ett  läkemedel för behandling av två typer av B-cellslymfom (en typ av blodcancer): 
•  Diffust storcelligt B-cellslymfom (DLBCL). 
•  Höggradigt B-cellslymfom (HGBL). 
Zynlonta används för att  behandla vuxna med B-cellslymfom som har kommit tillbaka (recidiverat) 
efter två eller fler behandlingar, eller som inte svarat på tidigare behandling (refraktärt). 
Diffust storcelligt B-cellslymfom är sällsynt och Zynlonta klassificerades som särläkemedel (ett 
läkemedel som används vid sällsynta sjukdomar) den 20  augusti 2021.  Mer information om 
klassificeringen som särläkemedel finns här: 
https://www.ema.europa.eu/en/medicines/human/orphan-designations/eu-3-21-2481 
Zynlonta innehåller den aktiva substansen lonkastuximabtesirin. 
Hur används Zynlonta? 
Läkemedlet är receptbelagt och behandling ska inledas och övervakas av en läkare med erfarenhet av 
att  ge cancerläkemedel. 
Zynlonta ges som en infusion (dropp) i en ven under 30  minuter var tredje vecka. Behandlingen kan 
fortsätta så länge den är till nytta  för patienten  och patienten  inte får oacceptabla biverkningar. Dosen 
beror på patientens kroppsvikt. Om vissa biverkningar uppstår kan läkaren besluta att  minska dosen 
eller avbryta eller avsluta behandlingen med Zynlonta. 
Innan behandlingen inleds ska patienterna få dexametason (ett  antiinflammatoriskt läkemedel) som 
ska hjälpa till att  minska eventuella biverkningar av behandlingen. 
För mer information om hur du använder Zynlonta, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European  Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Hur verkar Zynlonta? 
Hos patienter med B-cellslymfom har B-celler (en typ av vita blodkroppar) blivit  cancerösa. Den aktiva 
substansen i Zynlonta, lonkastuximabtesirin, består av en monoklonal antikropp (en typ  av protein) 
kombinerad med ett  cytotoxin (celldödande ämne) som heter SG3199. Den monoklonala antikroppen 
fäster vid ett  protein som kallas CD19 på B-cellerna, inräknat cancerösa B-celler, och läkemedlet tar 
sig in i dessa celler. När Zynlonta är inne i B-cellerna frisätts SG3199, vilket leder till att  de dör. 
Vilka fördelar med Zynlonta har visats i studierna? 
Effekten av Zynlonta undersöktes i en huvudstudie  med 145  patienter med recidiverat eller refraktärt 
B-cellslymfom. I denna studie jämfördes inte Zynlonta med någon annan behandling mot B-
cellslymfom. Studien visade att  48,3 procent (70 av 145) av patienterna svarade på behandlingen med 
Zynlonta, varav omkring 25 procent (36 av 145)  inte visade några tecken på cancer (fullständigt  svar). 
Vilka är riskerna med Zynlonta? 
De vanligaste biverkningarna som orsakas av Zynlonta (kan förekomma hos fler än 1 av 5 användare) 
är förhöjda nivåer av gamma-glutamyltransferas (GGT, ett  leverenzym), neutropeni (låga nivåer av 
neutrofiler, en typ  av vita blodkroppar), trötthet,  anemi (låga nivåer av röda blodkroppar), 
trombocytopeni (låga nivåer av blodplättar), illamående, perifert ödem (svullnad på grund av 
vätskeansamling, särskilt i vrister och fötter)  och utslag. 
De vanligaste allvarliga biverkningarna (kan förekomma hos upp till  1 av 20  användare) är febril 
neutropeni (låga nivåer av vita blodkroppar med feber), buksmärta, dyspné (andningssvårigheter), 
pleurautgjutning  (vätska runt lungorna) och lunginfektion. 
En fullständig  förteckning över biverkningar som rapporterats för Zynlonta finns i bipacksedeln. 
Varför är Zynlonta godkänt i EU? 
Prognosen för patienter med recidiverat eller refraktärt B-cellslymfom är mycket dålig. Vid tidpunkten 
för godkännandet av Zynlonta var de tillgängliga behandlingsalternativen för dessa patienter 
begränsade och inte  tillfredsställande. 
Även om fler data behövs för att  bekräfta resultaten av huvudstudien fann Europeiska 
läkemedelsmyndigheten att Zynlonta uppvisade en kliniskt meningsfull  gynnsam effekt och 
tillfredsställde ett ouppfyllt  medicinskt behov. På det hela taget liknar säkerheten för Zynlonta andra 
läkemedel mot B-cellslymfom av samma typ och förefaller i allmänhet vara hanterbar. 
Zynlonta har därför godkänts enligt reglerna om ”villkorat godkännande”. Detta innebär att  Europeiska 
läkemedelsmyndigheten (EMA) fann att fördelarna med Zynlonta är större än riskerna, men att 
företaget kommer att behöva lämna ytterligare belägg efter godkännandet. 
Villkorat godkännande beviljas på grundval av mindre omfattande data än vad som normalt krävs. Det 
beviljas för läkemedel som fyller ett dittills  ouppfyllt medicinskt behov av att  behandla allvarliga 
sjukdomar och när nyttan  av att  ha dem tillgängliga  tidigare uppväger riskerna vid användning av 
läkemedlen i väntan på ytterligare belägg. EMA  kommer att granska ny information om produkten 
varje år tills  uppgifterna blir fullständiga och uppdatera denna sammanfattning när det behövs. 
Zynlonta (lonkastuximabtesirin)  
EMA/775362/2022 
Sida 2/3 
 
 
 
Vilken information om Zynlonta saknas för närvarande? 
Eftersom Zynlonta har godkänts enligt reglerna om ”villkorat godkännande” ska företaget som 
marknadsför Zynlonta lämna ytterligare data om dess långsiktiga säkerhet och om dess säkerhet och 
effekt för patienter med B-cellslymfom när det används i kombination med ett annat cancerläkemedel. 
Vad görs för att garantera säker och effektiv användning av Zynlonta? 
Företaget som marknadsför Zynlonta kommer att se till att  hälso- och sjukvårdspersonal får 
patientvarningskort som ska ges till  patienter. Patientvarningskortet innehåller viktig 
säkerhetsinformation om den ökade risken för ljuskänslighetsreaktioner, tecken och symtom på sådana 
reaktioner, och instruktioner om hur man undviker exponering för direkt och indirekt solljus när man 
använder Zynlonta. Patienterna rekommenderas att kontakta hälso- och sjukvårdspersonal om de får 
ljuskänslighetsreaktioner. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Zynlonta har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Zynlonta kontinuerligt. 
Misstänkta biverkningar som har rapporterats för Zynlonta utvärderas noggrant och nödvändiga 
åtgärder vidtas för att skydda patienterna. 
Mer information om Zynlonta 
Mer information om Zynlonta finns på EMA:s webbplats: 
ema.europa.eu/medicines/human/EPAR/zynlonta 
Zynlonta (lonkastuximabtesirin)  
EMA/775362/2022 
Sida 3/3 
 
 
 
 
