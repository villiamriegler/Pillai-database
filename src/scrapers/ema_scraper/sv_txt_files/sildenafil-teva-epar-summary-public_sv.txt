EMA/685375/2012 
EMEA/H/C/001073 
Sammanfattning av EPAR för allmänheten 
Sildenafil Teva 
sildenafil 
Detta är en sammanfattning av det offentliga europeiska utredningsprotokollet (EPAR) för Sildenafil 
Teva. Det förklarar hur Kommittén för humanläkemedel (CHMP) bedömt läkemedlet och hur den 
kommit fram till sitt ställningstagande om att bevilja godkännande för försäljning och sina 
rekommendationer om hur läkemedlet ska användas. 
Vad är Sildenafil Teva? 
Sildenafil Teva är ett läkemedel som innehåller den aktiva substansen sildenafil. Det finns som 
tabletter (25, 50 och 100 mg). 
Sildenafil Teva är ett generiskt läkemedel, vilket innebär att det liknar ett s.k. referensläkemedel som 
redan är godkänt i EU. Referensläkemedlet är Viagra. Mer information om generiska läkemedel finns i 
dokumentet med frågor och svar här. 
Vad används Sildenafil Teva för? 
Sildenafil Teva används för att behandla vuxna män med erektil dysfunktion (kallas ibland impotens) 
när de inte kan få eller behålla en erektion tillräcklig för tillfredsställande sexuell aktivitet. Sexuell 
stimulering krävs för att Sildenafil Teva ska vara effektivt. 
Läkemedlet är receptbelagt. 
Hur används Sildenafil Teva? 
Den rekommenderade dosen av Sildenafil Teva är 50 mg. Den tas vid behov cirka en timme före 
sexuell aktivitet. Om Sildenafil Teva tas i samband med måltid kan effekten bli fördröjd jämfört med 
om läkemedlet tas på fastande mage. Dosen kan ökas till högst 100 mg eller minskas till 25 mg 
beroende på effekt och biverkningar. Patienter med leverproblem eller allvarliga njurproblem bör börja 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416  
E-mail  info@ema.europa.eu  Website  www.ema.europa.eu 
An agency of the European Union  
© European Medicines Agency, 2012. Reproduction is authorised provided the source is acknowledged. 
 
 
 
 
 
 
 
behandlingen med en dos på 25 mg. Högsta rekommenderade doseringsfrekvens är en tablett om 
dagen. 
Hur verkar Sildenafil Teva? 
Den aktiva substansen i Sildenafil Teva, sildenafil, hör till en grupp läkemedel som kallas fosfodiesteras 
typ 5-hämmare (PDE5-hämmare). Den verkar genom att blockera det fosfodiesterasenzym som 
normalt bryter ned ett ämne som kallas cykliskt guanosinmonofosfat (cGMP). Vid normal sexuell 
stimulering produceras cGMP i penis, där det får muskeln i penisens svampvävnad (svällkroppen) att 
slappna av, vilket möjliggör det inflöde av blod till svällkroppen som framkallar erektionen. Genom att 
blockera nedbrytningen av cGMP återställer Sildenafil Teva den erektila funktionen. Det krävs ändå 
sexuell stimulering för att framkalla erektion. 
Hur har Sildenafil Tevas effekt undersökts? 
Eftersom Sildenafil Teva är ett generiskt läkemedel har studierna begränsats till tester som visar att 
det är bioekvivalent med referensläkemedlet Viagra. Två läkemedel är bioekvivalenta när de bildar 
samma halter av den aktiva substansen i kroppen. 
Vilka är fördelarna och riskerna med Sildenafil Teva? 
Eftersom Sildenafil Teva är ett generiskt läkemedel och är bioekvivalent med referensläkemedlet anses 
dess fördelar och risker vara desamma som för referensläkemedlet. 
Varför har Sildenafil Teva godkänts? 
CHMP fann att det styrkts att Sildenafil Teva i enlighet med EU:s krav har likvärdig kvalitet och är 
bioekvivalent med Viagra. CHMP fann därför att nyttan är större än de konstaterade riskerna, liksom 
för Viagra. Kommittén rekommenderade att Sildenafil Teva skulle godkännas för försäljning. 
Mer information om Sildenafil Teva 
Den 30 november 2009 beviljade Europeiska kommissionen ett godkännande för försäljning av 
Sildenafil Teva som gäller i hela Europeiska unionen.  
Det offentliga europeiska utredningsprotokollet (EPAR) för Sildenafil Teva finns i sin helhet på EMA:s 
webbplats ema.europa.eu/Find medicine/Human medicines/European public assessment reports. Mer 
information om behandling med Sildenafil Teva finns i bipacksedeln (ingår också i EPAR). Du kan också 
kontakta din läkare eller apotekspersonal. 
Det offentliga europeiska utredningsprotokollet (EPAR) för referensläkemedlet finns också i sin helhet 
på EMA:s webbplats. 
Denna sammanfattning uppdaterades senast 10-2012. 
Sildenafil Teva  
EMA/685375/2012  
Sida 2/2
 
 
 
