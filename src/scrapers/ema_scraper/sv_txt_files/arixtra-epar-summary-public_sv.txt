EMA/496403/2010  
EMEA/H/C/000403 
Sammanfattning av EPAR för allmänheten 
Arixtra 
fondaparinuxnatrium 
Detta är en sammanfattning av det offentliga europeiska utredningsprotokollet (EPAR) för Arixtra. Det 
förklarar hur Kommittén för humanläkemedel (CHMP) bedömt läkemedlet och hur den kommit fram till 
sitt yttrande om att bevilja godkännande för försäljning och sina rekommendationer om hur läkemedlet 
ska användas. 
Vad är Arixtra? 
Arixtra är en injektionsvätska, lösning, i förfylld spruta. Arixtra innehåller den aktiva substansen 
fondaparinuxnatrium (1,5, 2,5, 5, 7,5 eller 10 mg per spruta). 
Vad används Arixtra för? 
Arixtra (i styrkorna 1,5 och 2,5 mg) ges till vuxna (18 år eller äldre) som genomgår större 
benoperationer, t.ex. höft- eller knäoperationer, för att förebygga venösa tromboemboliska händelser 
(problem som orsakas av blodproppar i venerna). Det kan också ges till vuxna högriskpatienter (på 
grund av deras ålder eller sjukdom) när de genomgår bukoperationer eller tvingas stanna i sängen på 
grund av en akut sjukdom. 
Arixtra (i styrkorna 1,5 och 2,5 mg) ges också för att behandla vuxna som har blodproppar i de ytliga 
venerna i benen (ytlig ventrombos), men inte i de djupa venerna (djup ventrombos). 
Högre styrkor av Arixtra (5, 7,5 och 10 mg) används för att behandla djup ventrombos eller 
lungembolism (blodpropp i lungan). 
Arixtra 2,5 mg används även för behandling av vuxna med instabil angina (en typ av bröstsmärta som 
varierar i allvarlighetsgrad beroende på minskad blodtillförsel till hjärtat) eller som har haft en 
myokardinfarkt (hjärtattack) med eller utan ST-höjning (onormala värden vid EKG).  
Läkemedlet är receptbelagt. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail  info@ema.europa.eu  Website  www.ema.europa.eu 
An agency of the European Union   
© European Medicines Agency, 2010. Reproduction is authorised provided the source is acknowledged. 
 
 
 
 
 
 
 
 
Hur används Arixtra? 
Vid förebyggande av tromboemboliska händelser är den rekommenderade dosen Arixtra 2,5 mg en 
gång dagligen som subkutan injektion (under huden). Till patienter som genomgår kirurgi ska den 
första dosen ges sex timmar efter operationens slut. Behandlingen ska fortsätta tills risken för venösa 
tromboemboliska händelser har minskat, vanligen minst fem till nio dagar efter ingreppet. För 
patienter med njurproblem kan Arixtra eventuellt vara olämpligt eller de kan behöva få den lägre 
dosen på 1,5 mg. 
Vid behandling av ytlig ventrombos är den rekommenderade dosen 2,5 mg en gång dagligen som 
subkutan injektion. Behandlingen ska inledas snarast möjligt efter det att djup ventrombos har 
uteslutits och ska fortsätta i mellan 30 och 45 dagar. 
Vid behandling av djup ventrombos eller lungembolism är den rekommenderade dosen 7,5 mg en gång 
dagligen som subkutan injektion, vanligen i sju dagar. Dosen kan justeras beroende på patientens 
kroppsvikt. 
För patienter med instabil angina eller myokardinfarkt är den rekommenderade dosen 2,5 mg en gång 
dagligen som subkutan injektion, men den första dosen ges intravenöst (i en ven) genom en befintlig 
intravenös kanal eller som infusion (dropp) till patienter med ST-höjning. Behandlingen bör inledas 
snarast möjligt efter diagnos och fortsätta i upp till åtta dagar eller tills patienten skrivs ut från 
sjukhuset. Arixtra rekommenderas inte till patienter som ska genomgå vissa typer av operationer för 
att vidga förträngda blodkärl som går till hjärtat. 
Mer information finns i produktresumén (ingår också i EPAR). 
Hur verkar Arixtra? 
Blodproppar kan vara ett problem om blodflödet störs på något sätt. Arixtra är ett antikoagulerande 
medel, dvs. det hindrar blodet från att koagulera (bilda proppar). Den aktiva substansen i Arixtra, 
fondaparinuxnatrium, blockerar en av de substanser (faktorer) som medverkar vid 
blodproppsbildningen, faktor Xa. När den är blockerad kan inget trombin (en annan faktor) produceras 
och inga proppar bildas. Använder man Arixtra efter operationer minskar risken för blodpropp 
avsevärt. Genom att reducera blodpropparna kan Arixtra även bidra till att upprätthålla blodflödet till 
hjärtat hos patienter med angina eller som har haft en hjärtattack. 
Hur har Arixtras effekt undersökts? 
Arixtra har studerats när det gäller att förebygga och behandla venös tromboembolism. I 
preventionsstudierna jämfördes Arixtra med andra koagulationshämmande medel: enoxaparin (vid 
höft- eller knäkirurgi, över 8 000 patienter) eller dalteparin (vid bukkirurgi, 2 927 patienter). Det 
jämfördes också med placebo (overksam behandling) när man undersökte patienter med akut sjukdom 
(839 patienter) och patienter som behandlades i ytterligare 24 dagar efter en höftledsoperation 
(656 patienter). Vid behandlingen av venös tromboembolism, som t.ex. djup ventrombos och 
lungembolism, jämfördes Arixtra med enoxaparin (djup ventrombos: 2 192 patienter) eller med 
ofraktionerat heparin (lungembolism: 2 184 patienter). I samtliga studier var det viktigaste 
effektmåttet det totala antalet trombotiska händelser (problem orsakade av blodproppar). 
Vid behandlingen av ytlig ventrombos jämfördes Arixtra med placebo i en studie på 3 000 patienter 
med ytlig ventrombos i benen, djup ventrombos utesluten. Det viktigaste effektmåttet i denna studie 
var den totala förekomsten av venösa tromboemboliska händelser eller dödsfall. 
Arixtra  
EMA/494080/2010  
Sida 2/4 
 
 
 
Arixtras effekt har också undersökts i två huvudstudier på patienter med instabil angina eller 
myokardinfarkt. I den första studien jämfördes effekten av Arixtra med effekten av enoxaparin på över 
20 000 patienter med instabil angina eller myokardinfarkt utan ST-höjning, och i den andra studien 
jämfördes effekten av Arixtra med standardbehandling (ofraktionerat heparin hos lämpliga patienter, 
eller placebo) på över 12 000 patienter med myokardinfarkt med ST-höjning. Det viktigaste 
effektmåttet var andelen patienter som avled eller fick ischemiska komplikationer (begränsning av 
blodtillförseln till ett organ, däribland hjärtat). 
Vilken nytta har Arixtra visat vid studierna? 
Arixtra var minst lika effektivt som jämförelseläkemedlen i samtliga studier där man undersökte 
förebyggande av venös tromboembolism och behandling av djup ventrombos och lungembolism. Det 
totala antalet trombotiska händelser hos patienter som behandlades med Arixtra var avsevärt lägre än 
hos patienter som fick placebo eller enoxaparin (för patienter som genomgår benoperation) och 
motsvarade det antal som sågs med enoxaparin (behandling mot djup ventrombos), dalteparin eller 
ofraktionerat heparin. 
Arixtra var effektivare än placebo när det gällde att minska den totala förekomsten av venös 
tromboembolism eller dödsfall hos patienter med ytlig ventrombos. Ett fall av venös tromboembolism 
eller ett dödsfall inträffade hos en patient av 100 bland dem som fick Arixtra, jämfört med sex 
patienter av 100 bland dem som fick placebo. 
Arixtra var minst lika effektivt som enoxaparin när det gällde att förebygga dödsfall eller ischemiska 
komplikationer hos patienter med instabil angina eller myokardinfarkt utan ST-höjning; cirka 5 procent 
av patienterna i respektive grupp hade avlidit eller fick ischemiska komplikationer efter nio dagar. I 
studien av patienter med myokardinfarkt med ST-höjning minskade Arixtra risken för dödsfall eller 
ytterligare hjärtattack med 14 procent efter 30 dagar jämfört med standardbehandling. Dessa resultat 
var dock inte tillräckliga för att visa om Arixtra var effektivare än ofraktionerat heparin eller ej. 
Vilka är riskerna med Arixtra? 
Liksom för övriga antikoagulerande läkemedel är blödning den vanligaste biverkningen. Förteckningen 
över samtliga biverkningar som rapporterats för Arixtra finns i bipacksedeln. 
Arixtra ska inte ges till personer som kan vara överkänsliga (allergiska) mot fondaparinuxnatrium eller 
något annat innehållsämne, som eventuellt redan blöder, har akut bakteriell endokardit (en infektion i 
hjärtat) eller allvarliga njurproblem. Förteckningen över samtliga restriktioner finns i bipacksedeln. 
Varför har Arixtra godkänts? 
CHMP fann att fördelarna med Arixtra är större än riskerna och rekommenderade att Arixtra skulle 
godkännas för försäljning. 
Mer information om Arixtra: 
Den 21 mars 2002 beviljade Europeiska kommissionen ett godkännande för försäljning av Arixtra som 
gäller i hela Europeiska unionen. Godkännandet för försäljning gäller utan tidsbegränsning. Innehavare 
av godkännande för försäljning är Glaxo Group Ltd. 
Det offentliga europeiska utredningsprotokollet (EPAR) finns i sin helhet här. Mer information om 
behandling med Arixtra finns i bipacksedeln (ingår också i EPAR). Du kan också kontakta din läkare 
eller ditt apotek. 
Arixtra  
EMA/494080/2010  
Sida 3/4 
 
 
 
Denna sammanfattning aktualiserades senast 08-2010. 
Arixtra  
EMA/494080/2010  
Sida 4/4 
 
 
 
