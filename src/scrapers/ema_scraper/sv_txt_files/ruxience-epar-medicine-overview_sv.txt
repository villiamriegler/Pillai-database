EMA/138676/2022 
EMEA/H/C/004696 
Ruxience (rituximab) 
Sammanfattning av Ruxience och varför det är godkänt inom EU 
Vad är Ruxience och vad används det för? 
Ruxience är ett läkemedel som ges för att behandla följande blodcancerformer och inflammatoriska 
sjukdomar: 
• 
Follikulärt lymfom och diffust storcelligt B-cellslymfom, två former av blodcancertypen 
non-Hodgkins lymfom. 
•  Kronisk lymfatisk leukemi (KLL), en annan typ av blodcancer som påverkar de vita 
blodkropparna. 
•  Svår reumatoid artrit, en inflammatorisk sjukdom i lederna. 
•  Granulomatos med polyangit (GPA eller Wegeners granulomatos) och mikroskopisk polyangit 
(MPA), som är inflammatoriska sjukdomar i blodkärlen. 
•  Pemfigus vulgaris, en allvarlig sjukdom som kännetecknas av omfattande blåsbildning i hud 
och slemhinnor i mun, näsa, svalg och könsorgan. 
Beroende på vilken sjukdom som behandlas kan Ruxience antingen ges ensamt eller i kombination 
med kemoterapi (cancerläkemedel) eller läkemedel som används mot inflammatoriska sjukdomar 
(metotrexat eller en kortikosteroid). 
Ruxience innehåller den aktiva substansen rituximab. 
Ruxience är en biosimilar (liknande biologiskt läkemedel), vilket innebär att Ruxience i hög grad liknar 
ett annat biologiskt läkemedel (referensläkemedel) som redan är godkänt i EU. Referensläkemedlet för 
Ruxience är MabThera. Mer information om biosimilarer finns här. 
Hur används Ruxience? 
Ruxience är receptbelagt. Det ska ges under noggrann övervakning av erfaren hälso- och 
sjukvårdspersonal och på en plats där det finns omedelbar tillgång till återupplivningsutrustning. 
Läkemedlet ges som infusion (dropp) i en ven. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
 
  
 
 
 
Före varje infusion ska patienten få ett antihistamin (för att förebygga allergiska reaktioner) och ett 
antipyretikum (ett febernedsättande medel). Beroende på vilken sjukdom som behandlas får 
patienterna också andra läkemedel för att hantera biverkningar. 
För mer information om hur Ruxience används, läs bipacksedeln eller tala med läkare eller 
apotekspersonal. 
Hur verkar Ruxience? 
Den aktiva substansen i Ruxience, rituximab, är en monoklonal antikropp som har utformats för att 
binda till proteinet CD20 som finns på B-celler. När rituximab binder till CD20 får det till följd att 
B-cellerna dör, vilket förbättrar patientens tillstånd vid lymfom och KLL (där B-cellerna har blivit 
cancerceller) och vid reumatoid artrit och pemfigus (där B-cellerna medverkar till inflammation). När 
B-cellerna förstörs vid GPA och MPA minskar produktionen av antikroppar som man tror spelar en 
viktig roll i angreppen mot blodkärlen och den efterföljande inflammationen. 
Vilka fördelar med Ruxience har visats i studierna? 
Laboratoriestudier där Ruxience jämfördes med MabThera har visat att den aktiva substansen i 
Ruxience är mycket lik den i MabThera vad gäller uppbyggnad, renhet och biologisk aktivitet. Studier 
har också visat att Ruxience och MabThera producerar liknande halter av den aktiva substansen i 
kroppen. 
Ruxience var dessutom effektivare än MabThera i en studie på 394 patienter med follikulärt lymfom 
som fick en infusion med Ruxience eller MabThera en gång dagligen i 4 veckor. Efter 26 veckor hade 
sjukdomen svarat delvis eller helt (alla tecken på sjukdom hade försvunnit) hos 148 av 196 patienter 
som fick Ruxience (76 procent) och hos en jämförbar andel av dem som fick MabThera (140 av 
198 patienter; 71 procent). 
Eftersom Ruxience är en biosimilar behöver inte de studier av rituximabs effekt och säkerhet som 
utförts med MabThera utföras på nytt med Ruxience. 
Vilka är riskerna med Ruxience? 
Ruxiences säkerhet har utvärderats och med alla de genomförda studierna som grund anses 
läkemedlets biverkningar vara jämförbara med dem som kan orsakas av referensläkemedlet 
MabThera. 
De vanligaste biverkningarna som orsakas av Ruxience är reaktioner i samband med infusionen (till 
exempel feber, frossa och skakningar), medan de vanligaste allvarliga biverkningarna är 
infusionsreaktioner, infektioner och hjärtrelaterade problem. 
Ruxience får inte ges till personer som är överkänsliga (allergiska) mot rituximab, musproteiner eller 
något annat innehållsämne, eller till patienter som har en allvarlig infektion eller ett kraftigt försvagat 
immunsystem (kroppens naturliga försvar). Ruxience får heller inte ges till patienter med reumatoid 
artrit, GPA, MPA eller pemfigus vulgaris om de har svåra hjärtproblem. 
En fullständig förteckning över biverkningar och restriktioner för Ruxience finns i bipacksedeln. 
Ruxience (rituximab)  
EMA/138676/2022 
Sida 2/3 
 
 
 
 
Varför är Ruxience godkänt i EU? 
Europeiska läkemedelsmyndigheten (EMA) fann att det styrkts att Ruxience i enlighet med EU:s krav 
för biosimilarer har en struktur, renhet och biologisk aktivitet som i hög grad liknar den i MabThera och 
att läkemedlet sprids i kroppen på samma sätt. Dessutom har en studie av follikulärt lymfom visat att 
Ruxience är lika säkert och effektivt som MabThera. 
Alla dessa data ansågs vara tillräckliga för att dra slutsatsen att Ruxience kommer att verka på samma 
sätt som MabThera vad gäller effekt och säkerhet vid dess godkända användningar. Myndigheten fann 
därför att fördelarna med Ruxience är större än de konstaterade riskerna, liksom för MabThera, och att 
Ruxience kan godkännas för användning i EU. 
Vad görs för att garantera säker och effektiv användning av Ruxience? 
Företaget som marknadsför Ruxience kommer att förse läkare med ytterligare information om hur 
läkemedlet ska administreras. Företaget kommer också att förse läkare och patienter som använder 
läkemedlet mot reumatoid artrit, GPA, MPA eller pemfigus med utbildningsmaterial om 
infektionsrisken, bland annat om en sällsynt allvarlig infektion som kallas progressiv multifokal 
leukoencefalopati (PML). Dessa patienter ska även få ett patientinformationskort som de alltid ska bära 
med sig, med instruktion om att omedelbart kontakta sin läkare om de får symtom på en infektion. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Ruxience har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Ruxience kontinuerligt. 
Biverkningar som har rapporterats för Ruxience utvärderas noggrant och nödvändiga åtgärder vidtas 
för att skydda patienterna. 
Mer information om Ruxience 
1 April 2020 beviljades Ruxience ett godkännande för försäljning som gäller i hela EU. 
Mer information om Ruxience finns på EMA:s webbplats: 
ema.europa.eu/medicines/human/EPAR/ruxience. 
Denna sammanfattning uppdaterades senast 08-2020. 
Ruxience (rituximab)  
EMA/138676/2022 
Sida 3/3 
 
 
 
