EMA/65186/2020 
EMEA/H/C/004958 
Nilemdo (bempedinsyra) 
Sammanfattning av Nilemdo och varför det är godkänt inom EU 
Vad är Nilemdo och vad används det för? 
Nilemdo är ett läkemedel för att sänka kolesterolnivån i blodet. 
Nilemdo ges till patienter med primär hyperkolesterolemi eller blandad dyslipidemi (sjukdomar som 
orsakar höga nivåer av fett, inbegripet kolesterol, i blodet). Patienter som tar läkemedlet måste stå på 
en fettsnål kost. 
Nilemdo tas i kombination med en statin eller en statin plus andra fettsänkande behandlingar, och ges 
till patienter som inte lyckas få ner sin kolesterolnivå tillräckligt med den högsta dosen av en statin. 
Nilemdo kan också tas ensamt eller i kombination med andra fettsänkande läkemedel av patienter som 
inte kan ta statiner. 
Nilemdo innehåller den aktiva substansen bempedinsyra. 
Hur används Nilemdo? 
Nilemdo är receptbelagt och finns som tabletter på 180 mg. Den rekommenderade Nilemdo-dosen är 
en tablett om dagen. 
För att få mer information om hur du använder Nilemdo, läs bipacksedeln eller tala med läkare eller 
apotekspersonal. 
Hur verkar Nilemdo? 
Nilemdo blockerar ett enzym i levern som kallas adenosintrifosfatcitratlyas, vilket medverkar i 
produktionen av kolesterol. Genom att blockera detta enzym sänker Nilemdo kolesterolnivån i blodet, 
inklusive lipoproteinkolesterol (LDL, känt som ”det dåliga” kolesterolet), och andra fetthaltiga ämnen 
som produceras i levern. 
Vilka fördelar med Nilemdo har visats i studierna? 
I fyra huvudstudier på vuxna med hyperkolesterolemi eller blandad dyslipidemi där Nilemdo jämfördes 
med placebo (overksam behandling) visades Nilemdo vara effektivt för att minska nivåerna av LDL-
kolesterol. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
Två av studierna omfattade sammanlagt 3 009 patienter som även tog de högsta tolererade 
statindoserna med eller utan andra fettsänkande läkemedel. Efter tre månader uppvisade de patienter 
som tog Nilemdo sänkningar av LDL-kolesterolet på 15 procent i den ena studien och 17 procent i den 
andra, medan LDL-kolesterolnivåerna ökade med cirka 2 procent hos de patienter som fick placebo i 
båda studierna. 
De andra två studierna omfattade totalt 614 patienter som inte kunde ta en statin eller endast tog en 
låg dos. Efter tre månader uppvisade de patienter som tog Nilemdo i dessa studier sänkningar av LDL-
kolesterolet på 23 procent respektive 24 procent, jämfört med en minskning på 1 procent respektive 
en ökning på 5 procent hos de patienter som tog placebo. 
Vilka är riskerna med Nilemdo? 
De vanligaste biverkningarna som orsakas av Nilemdo (kan förekomma hos fler än 1 av 100 
användare) är hyperurikemi (höga nivåer av urinsyra i blodet), smärta i armar eller ben och anemi 
(lågt antal röda blodkroppar). 
Nilemdo får inte ges till kvinnor som är gravida eller ammar. När Nilemdo tas i kombination med 
simvastatin (en statin) kan det öka risken för biverkningar av simvastatin. Dosen av simvastatin får 
därför inte vara högre än 40 mg per dag. 
En fullständig förteckning över biverkningar och restriktioner för Nilemdo finns i bipacksedeln. 
Varför är Nilemdo godkänt i EU? 
Nilemdo visade sig sänka nivåerna av LDL-kolesterol. Det finns visserligen inga studier som visar på 
ett samband mellan behandling med läkemedlet och en minskning av hjärtsjukdomar, men en 
sänkning av LDL-kolesterolnivåerna förväntas minska risken för hjärtsjukdomar. Säkerhetsprofilen för 
Nilemdo ansågs vara godtagbar. Behandling med statiner bör ske med försiktighet eftersom Nilemdo 
kan öka risken för biverkningar av statiner. Europeiska läkemedelsmyndigheten (EMA) fann därför att 
fördelarna med Nilemdo är större än riskerna och att Nilemdo kan godkännas för försäljning i EU. 
Vad görs för att garantera säker och effektiv användning av Nilemdo? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Nilemdo har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Nilemdo kontinuerligt. 
Biverkningar som har rapporterats för Nilemdo utvärderas noggrant och nödvändiga åtgärder vidtas för 
att skydda patienterna. 
Mer information om Nilemdo 
Mer information om Nilemdo finns på EMA:s webbplats: 
ema.europa.eu/medicines/human/EPAR/nilemdo. 
Nilemdo (bempedinsyra)  
EMA/65186/2020 
Sida 2/2 
 
 
 
