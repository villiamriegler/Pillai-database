EMA/685358/2012 
EMEA/H/C/000810 
Sammanfattning av EPAR för allmänheten 
Olanzapine Teva  
olanzapin 
Detta är en sammanfattning av det offentliga europeiska utredningsprotokollet (EPAR) för Olanzapine 
Teva. Det förklarar hur Kommittén för humanläkemedel (CHMP) bedömt läkemedlet och hur den 
kommit fram till sitt ställningstagande om att bevilja godkännande för försäljning och sina 
rekommendationer om hur läkemedlet ska användas. 
Vad är Olanzapin Teva? 
Olanzapin Teva är ett läkemedel som innehåller den aktiva substansen olanzapin. Det finns som 
tabletter (2,5, 5, 7,5, 10, 15 och 20 mg) och som munsönderfallande tabletter (5, 10, 15 och 20 mg). 
Munsönderfallande tabletter är tabletter som löses upp i munnen. 
Olanzapine Teva är ett generiskt läkemedel, vilket innebär att Olanzapine Teva liknar två 
referensläkemedel som redan är godkända i EU. Referensläkemedlen är Zyprexa och Zyprexa Velotab. 
Mer information om generiska läkemedel finns i dokumentet med frågor och svar här. 
Vad används Olanzapin Teva för? 
Olanzapin Teva används för att behandla vuxna med schizofreni. Schizofreni är en psykisk sjukdom 
som har en rad symtom, bland annat förvirring i tanke och tal, hallucinationer (att höra eller se saker 
som inte finns), misstänksamhet och vanföreställningar. Olanzapin Teva stabiliserar också 
stämningsläget hos patienter som har svarat på en första behandling. 
Olanzapin Teva används även för att behandla måttliga till svåra maniska episoder (extrem 
upprymdhet) hos vuxna. Det kan också användas för att förhindra återfall i sådana maniska episoder 
(när symtomen kommer tillbaka) hos vuxna med bipolär sjukdom (en psykisk sjukdom som orsakar 
perioder av omväxlande onormal upprymdhet och depression) som har svarat på en första behandling. 
Läkemedlet är receptbelagt.  
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail  info@ema.europa.eu  Website  www.ema.europa.eu 
An agency of the European Union   
© European Medicines Agency, 2012. Reproduction is authorised provided the source is acknowledged. 
 
 
 
 
 
 
 
Hur används Olanzapin Teva? 
Den rekommenderade startdosen av Olanzapin Teva beror på vilken sjukdom som behandlas: 10 mg 
per dag ges vid schizofreni och för att förebygga maniska episoder och 15 mg per dag ges vid 
behandling av maniska episoder, förutom när Olanzapin Teva ges tillsammans med andra läkemedel, 
då startdosen kan vara 10 mg per dag. Dosen justeras utifrån hur väl patienten svarar på och tolererar 
behandlingen. Det vanliga dosintervallet är mellan 5 och 20 mg per dag. De munsönderfallande 
tabletterna, som kan ges som alternativ till de vanliga tabletterna, placeras på tungan där de snabbt 
löses upp i saliven. De kan även lösas upp i vatten och drickas. Patienter över 65 år och patienter som 
har problem med levern eller njurarna kan behöva en lägre startdos på 5 mg per dag. 
Hur verkar Olanzapin Teva? 
Den aktiva substansen i Olanzapin Teva, olanzapin, är ett antipsykotiskt läkemedel. Det är ett 
”atypiskt” antipsykotiskt läkemedel eftersom det skiljer sig från de äldre läkemedel av denna typ som 
har funnits sedan 1950-talet. Olanzapin Tevas exakta verkningsmekanism är okänd, men läkemedlet 
binder till flera olika receptorer på ytan av nervceller i hjärnan. Detta stör de signaler som överförs 
mellan hjärncellerna av signalsubstanser, kemiska ämnen som gör det möjligt för nervceller att 
kommunicera med varandra. 
Man tror att olanzapins gynnsamma effekt beror på att ämnet blockerar receptorerna för 
signalsubstanserna 5-hydroxytrypamin (kallas även serotonin) och dopamin. Eftersom dessa 
signalsubstanser har betydelse vid schizofreni och bipolär sjukdom kan olanzapin bidra till att 
normalisera hjärnaktiviteten och lindra sjukdomssymtomen. 
Hur har Olanzapin Tevas effekt undersökts? 
Eftersom Olanzapin Teva är ett generiskt läkemedel har studierna på patienter begränsats till tester 
som visar att det är bioekvivalent med referensläkemedlen. Två läkemedel är bioekvivalenta när de 
bildar samma halter av den aktiva substansen i kroppen. 
Vilka är fördelarna och riskerna med Olanzapin Teva? 
Då Olanzapin Teva är ett generiskt läkemedel och bioekvivalent med referensläkemedlen anses dess 
fördelar och risker vara desamma som för referensläkemedlen. 
Varför har Olanzapin Teva godkänts? 
CHMP fann att det styrkts att Olanzapin Teva i enlighet med EU:s krav har likvärdig kvalitet och är 
bioekvivalent med Zyprexa och Zyprexa Velotab. CHMP fann därför att nyttan är större än de 
konstaterade riskerna, liksom för Zyprexa och Zyprexa Velotab. Kommittén rekommenderade att 
Olanzapin Teva skulle godkännas för försäljning. 
Mer information om Olanzapin Teva 
Den 12 december 2007 beviljade Europeiska kommissionen ett godkännande för försäljning av 
Olanzapine Teva som gäller i hela Europeiska unionen. 
Det offentliga europeiska utredningsprotokollet (EPAR) för Olanzapine Teva finns i sin helhet på EMAs 
webbplats ema.europa.eu/Find medicine/Human medicines/European public assessment reports. Mer 
information om behandling med Olanzapine Teva finns i bipacksedeln (ingår också i EPAR). Du kan 
också kontakta din läkare eller apotekspersonal. 
Olanzapine Teva  
EMA/685358/2012  
Sida2/3
 
 
 
Det offentliga europeiska utredningsprotokollet (EPAR) för referensläkemedlen finns också i sin helhet 
på EMA:s webbplats. 
Denna sammanfattning uppdaterades senast 11-2012. 
Olanzapine Teva  
EMA/685358/2012  
Sida3/3
 
 
 
