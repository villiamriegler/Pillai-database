EMA/813620/2015 
EMEA/H/C/001089 
Sammanfattning av EPAR för allmänheten 
Zutectra 
Humant hepatit B-immunglobulin 
Detta är en sammanfattning av det offentliga europeiska utredningsprotokollet (EPAR) för Zutectra. 
Det förklarar hur kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas. 
Vad är Zutectra? 
Zutectra är en injektionsvätska, lösning. Det tillhandahålls i en förfylld spruta som innehåller 500 
internationella enheter (IE) av den aktiva substansen, humant hepatit B-immunglobulin. 
Vad används Zutectra för? 
Zutectra ges till vuxna som har genomgått levertransplantation på grund av leversvikt orsakad av 
hepatit B-infektion. Zutectra används för att förebygga återinfektion av hepatit B-virus hos patienter 
utan aktiv infektion (dvs. dem som testas negativt för förekomst av hepatit B-protein (HBsAg) och för 
hepatit B-DNA (HBV-DNA)). Antiviral standardbehandling för att förebygga återinfektion med hepatit B 
bör övervägas som behandling tillsammans med Zutectra. 
Läkemedlet är receptbelagt. 
Hur används Zutectra? 
Zutectra ges som injektion under huden en gång i veckan eller en gång varannan vecka. 
Rekommenderad normaldos är mellan 500 internationella enheter och 1 000 internationella enheter, 
men i vissa fall kan upp till 1 500 internationella enheter ges. Dosen fastställs utifrån nivån av 
antikroppar mot hepatit B i patientens blod. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
 
  
 
 
 
 
Det ska ha gått minst en vecka efter levertransplantationen innan behandling med Zutectra påbörjas. 
Innan behandlingen med Zutectra inleds ska patienten få läkemedel som innehåller samma aktiva 
substans som Zutectra, men detta ska ges i en ven. 
Zutectra kan injiceras av patienten själv eller av vårdgivaren förutsatt att de har fått lämpliga 
instruktioner. Patienten eller vårdgivaren utbildas också i hur man för behandlingsdagbok och vad man 
ska göra om allvarliga biverkningar uppstår. Fullständig information finns i produktresumén (ingår 
också i EPAR). 
Hur verkar Zutectra? 
Den aktiva substansen i Zutectra, humant hepatit B-immunglobulin, är en renad antikropp som 
utvunnits ur humant blod. Antikroppar är proteiner som finns naturligt i blodet och som hjälper 
kroppen att bekämpa infektioner och andra sjukdomar. Zutectra förhindrar att patienten återinfekteras 
med hepatit B genom att hålla halterna av humana hepatit B-immunglobuliner i blodet så höga att de 
kan attackera virus och stimulera immunsystemet till att oskadliggöra dessa. 
Hur har Zutectras effekt undersökts? 
Zutectra har studerats i en huvudstudie med 30 vuxna som genomgått levertransplantation. 
Behandlingen med Zutectra påbörjades tidigast tre månader efter levertransplantationen. Det primära 
effektmåttet var antalet patienter som uppnått en nivå av hepatit B-immunglobulin i blodet på över 
100 internationella enheter per liter efter 18 till 24 veckor. Denna nivå anses tillräcklig för att skydda 
mot återinfektion med hepatit B-virus. 
I en annan studie som omfattade 49 patienter gavs Zutectra minst en vecka (ungefär 8–11 dagar) 
efter levertransplantationen. Huvudeffektmåttet var antalet patienter hos vilka behandlingen 
misslyckades. Misslyckad behandling definierades som nivåer av hepatit B-immunglobulin i blodet 
under 100 internationella enheter per liter eller återinfektion med hepatit B-virus under de 24 veckor 
som behandlingen pågick. 
Vilken nytta har Zutectra visat vid studierna? 
Zutectra visade sig vara effektivt när det gäller att upprätthålla den nivå av antikroppar som krävs för 
att skydda mot återinfektion med hepatit B. 
I den första studien hade samtliga 23 patienter som fullföljde behandlingen antikroppsnivåer på över 
100 internationella enheter per liter. I den andra studien uppvisade alla 49 patienter antikroppsnivåer 
på över 100 internationella enheter per liter och inga av dem återinfekterades med hepatit B-virus 
under de 24 veckor som behandlingen pågick. 
Vilka är riskerna med Zutectra? 
De vanligaste biverkningarna som orsakas av Zutectra (uppträder hos 1–10 patienter av 100) är 
reaktioner på injektionsstället, däribland smärta, urtikaria (nässelutslag), hematom (blod under huden) 
och erytem (hudrodnad). En fullständig förteckning över biverkningar som rapporterats för Zutectra 
finns i bipacksedeln. 
Zutectra får inte ges till personer som är överkänsliga (allergiska) mot den aktiva substansen, mot 
något annat innehållsämne eller mot humant immunglobulin. Zutectra får inte ges i ett blodkärl. 
Zutectra  
EMA/813620/2015 
Sida 2/3 
 
 
 
Varför har Zutectra godkänts? 
CHMP fann att nyttan med Zutectra är större än riskerna och rekommenderade att Zutectra skulle 
godkännas för försäljning. 
Vad görs för att garantera säker och effektiv användning av Zutectra? 
En riskhanteringsplan har tagits fram för att se till att Zutectra används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Zutectra. Där anges också lämpliga försiktighetsåtgärder som vårdpersonal och patienter ska vidta. 
Mer information om Zutectra 
Den 30 november 2009 beviljade Europeiska kommissionen ett godkännande för försäljning av 
Zutectra som gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Zutectra finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 12-2015. 
Zutectra  
EMA/813620/2015 
Sida 3/3 
 
 
 
