EMA/543681/2020  
EMEA/H/C/004682 
Symkevi (tezakaftor/ivakaftor) 
Sammanfattning av Symkevi och varför det är godkänt inom EU 
Vad är Symkevi och vad används det för? 
Symkevi är ett läkemedel som används för att behandla cystisk fibros hos patienter i åldern sex år och 
uppåt. Cystisk fibros är en ärftlig sjukdom som får allvarliga effekter på lungorna, 
matsmältningssystemet och andra organ. Cystisk fibros drabbar de celler som producerar slem och 
magsafter. Som en följd av detta blir utsöndringarna tjocka och orsakar blockering. Ansamling av 
tjocka och klibbiga utsöndringar i lungorna orsakar inflammation och långvariga infektioner. 
Blockeringen av bukspottkörtelns rörsystem saktar ner nedbrytningen av mat i tarmen och leder till 
dålig tillväxt. 
Symkevi ges till patienter som har en mutation (förändring) som kallasF508del i genen för ett protein 
som kallas CFTR (”Cystic Fibrosis Transmembrane Conductance Regulator”).  
Symkevi ges till patienter som har ärvt F508del-mutationen från båda föräldrarna och därför har 
mutationen i båda kopiorna av CFTR-genen. Det ges också till patienter som har ärvt F508del-
mutationen från en av sina föräldrar och dessutom har en av följande mutationer i CFTR: P67L, R117C, 
L206W, R352Q, A455E, D579G, 711+3A→G, S945L, S977F, R1070W, D1152H, 2789+5G→A, 3272 
26A→G eller 3849+10kbC→T. 
Symkevi innehåller de aktiva substanserna tezakaftor och ivakaftor.  
Cystisk fibros är sällsynt och Symkevi klassificerades som särläkemedel (ett läkemedel som används 
vid sällsynta sjukdomar) den 27 februari 2017. Mer information om klassificeringen som särläkemedel 
finns här: ema.europa.eu/en/medicines/human/orphan-designations/eu3171828. 
Hur används Symkevi? 
Symkevi ska bara förskrivas av en läkare med erfarenhet av behandling av cystisk fibros, och bara till 
patienter som har bekräftats ha de mutationer som nämns här. 
Symkevi finns som tabletter. Behandlingen kombineras med en tablett som innehåller enbart ivakaftor.  
Symkevi ska tas på morgonen och ivakaftor på kvällen, ungefär 12 timmar senare. Dosen beror på 
patientens ålder och vikt.  
Doserna av Symkevi och ivakaftor kan behöva justeras om patienten också tar en typ av läkemedel 
som kallas ”medelstarka eller starka CYP3A-hämmare”, såsom vissa antibiotika eller läkemedel mot 
svampinfektioner. Doserna kan även behöva justeras hos patienter med nedsatt leverfunktion. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact  Telephone +31 (0)88 781 6000 
An agency of the European Union      
© European Medicines Agency, 2020. Reproduction is authorised provided the source is acknowledged. 
 
 
 
 
För att få mer information om hur du använder Symkevi, läs bipacksedeln eller tala med läkare eller 
apotekspersonal. 
Hur verkar Symkevi? 
Cystisk fibros orsakas av mutationer i CFTR-genen. Denna gen framställer CFTR-proteinet, som verkar 
på ytan av celler för att reglera produktionen av slem och magsafter. Mutationerna minskar mängden 
CFTR-proteiner på cellytan eller påverkar proteinets sätt att verka. 
En av de aktiva substanserna i Symkevi, tezakaftor, ökar antalet CFTR-proteiner på cellytan och den 
andra, ivakaftor, ökar aktiviteten hos det defekta CFTR-proteinet. Effekterna av detta är att CFTR-
proteinets aktivitet återställs och lungslemmet och magsafterna blir mindre tjocka, vilket hjälper till att 
lindra sjukdomssymtomen. 
Vilka fördelar med Symkevi har visats i studierna? 
I tre huvudstudier visade sig Symkevi i kombination med ivakaftor vara effektivt för att förbättra 
lungfunktionen på patienter med cystisk fibros i åldern sex år och uppåt.  
I de första två studierna var huvudeffektmåttet en förbättring av patienternas FEV1. FEV1 är den 
största mängd luft som en person kan andas ut på en sekund och är ett mått på hur väl lungorna 
fungerar. 
I den första studien ingick 510 patienter i åldern 12 år eller äldre med cystisk fibros som ärvt F508del-
mutationen från båda föräldrarna. Symkevi, taget tillsammans med ivakaftor, jämfördes med placebo 
(overksam behandling). Efter 24 veckors behandling ökade FEV1 i genomsnitt med 3,4 procentenheter 
hos de patienter som fick läkemedlen, jämfört med en sänkning på 0,6 procentenheter hos patienterna 
som fick placebo. 
I den andra studien ingick 248 patienter i åldern 12 år eller äldre med cystisk fibros som ärvt F508del-
mutationen från en av sina föräldrar och som dessutom har en annan CFTR-mutation. Symkevi, taget 
tillsammans med ivakaftor, jämfördes med ivakaftor taget ensamt och med placebo. Lungfunktionen 
mättes efter fyra veckors och åtta veckors behandling. Hos de patienter som fick Symkevi och 
ivakaftor ökade FEV1 i genomsnitt med 6,5 procentenheter, jämfört med en ökning på 4,4 
procentenheter hos patienterna som fick ivakaftor ensamt och en sänkning på 0,3 procentenheter hos 
patienterna som fick placebo. 
Effekten av Symkevi i en jämförbar grupp av barn med cystisk fibros i åldern 6–11 år stöddes av en 
studie på 54 barn i åldern 6–11 år. I denna studie tittade man på effekten av Symkevi på 
lungclearanceindex (LCI2,5) som visar hur väl luftväxlingen i lungorna fungerar. En minskning av LCI2,5 
tyder på en förbättring. I början av studien var patienternas LCI2,5 i genomsnitt 9,56. Efter åtta 
veckors behandling med Symkevi och ivakaftor minskade LCI2,5 med 0,51. Symkevis effekt hos barn i 
åldern 6–11 år stöddes också av belägg för att läkemedlet uppträder på samma sätt i kroppen som hos 
äldre patienter. Dosen behöver dock justeras utifrån patientens vikt och ålder.  
Vilka är riskerna med Symkevi? 
De vanligaste biverkningarna som orsakas av Symkevi (kan förekomma hos fler än 1 av 10 användare) 
är huvudvärk och nasofaryngit (inflammation i näsa och svalg). 
En fullständig förteckning över biverkningar och restriktioner för Symkevi finns i bipacksedeln. 
Symkevi (tezakaftor/ivakaftor)  
EMA/543681/2020  
Sida 2/3 
 
 
 
Varför är Symkevi godkänt i EU? 
Symkevi är en effektiv behandling för patienter med cystisk fibros som har ärvt F508del-mutationen 
från båda föräldrarna eller patienter som har ärvt F508del-mutationen från en av sina föräldrar, och 
vissa andra mutationer. I den förstnämnda gruppen kan Symkevi särskilt vara ett 
behandlingsalternativ för dem som inte kan ta en kombination av ivakaftor och lumakaftor (ett annat 
läkemedel mot cystisk fibros) på grund av biverkningar eller interaktioner med andra läkemedel de tar. 
I den andra gruppen saknas det godkända behandlingar. Vad gäller säkerheten anses biverkningarna 
av Symkevi vara godtagbara. Europeiska läkemedelsmyndigheten (EMA) fann därför att fördelarna 
med Symkevi är större än riskerna och att Symkevi kan godkännas för försäljning i EU. 
Vad görs för att garantera säker och effektiv användning av Symkevi? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Symkevi har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Symkevi utvärderas noggrant och nödvändiga åtgärder vidtas 
för att skydda patienter. 
Mer information om Symkevi 
Den 31 oktober 2018 beviljades Symkevi ett godkännande för försäljning som gäller i hela EU. 
Mer information om Symkevi finns på EMA:s webbplats: 
ema.europa.eu/medicines/human/EPAR/symkevi.  
Denna sammanfattning uppdaterades senast 10-2020.  
Symkevi (tezakaftor/ivakaftor)  
EMA/543681/2020  
Sida 3/3 
 
 
 
