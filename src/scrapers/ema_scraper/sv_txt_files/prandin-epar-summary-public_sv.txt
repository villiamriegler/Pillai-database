European Medicines Agency  
EMEA/H/C/362 
OFFENTLIGT EUROPEISKT UTREDNINGSPROTOKOLL (EPAR) 
PRANDIN 
Sammanfattning av EPAR för allmänheten 
Detta  är  en  sammanfattning  av  det  offentliga  europeiska  utredningsprotokollet  (EPAR).  Det 
förklarar hur Kommittén för humanläkemedel (CHMP) bedömt de studier som gjorts och hur den 
kommit fram till sina rekommendationer om hur läkemedlet ska användas. 
Vill  du  ha  mer  information  om  sjukdomen  eller  behandlingen  kan  du  läsa  bipacksedeln  (ingår 
också i EPAR) eller kontakta din läkare eller ditt apotek. Läs de vetenskapliga slutsatserna (ingår 
också i EPAR) om du vill ha mer information om vad CHMP bygger sina rekommendationer på. 
Vad är Prandin? 
Prandin  är  ett  läkemedel  som  innehåller  den  aktiva  substansen  repaglinid.  Det  finns  som  runda 
tabletter (vita: 0,5 mg; gula: 1 mg; persikofärgade: 2 mg).  
Vad används Prandin för? 
Prandin används för behandling av patienter med typ 2-diabetes (icke insulinberoende diabetes). Det 
används  tillsammans  med  diet  och  motion  för  att  sänka  blodglukosnivån  (blodsockret)  hos  patienter 
vars hyperglykemi (höga blodglukosnivå) inte kan kontrolleras med diet, viktminskning och motion. 
Prandin  kan  också  ges  med  metformin  (ett  annat  läkemedel  mot  diabetes)  till  patienter  med  typ 2-
diabetes vars blodglukosnivå inte kontrolleras tillräckligt med enbart metformin.  
Hur används Prandin? 
Prandin ska tas före måltid, normalt upp till 15 minuter före varje huvudmåltid. Dosen justeras för att 
ge  bästa  kontroll.  En  läkare  ska  regelbundet  testa  patientens  blodglukos  för  att  hitta  lägsta  effektiva 
dos. Prandin kan också ges till patienter med typ 2-diabetes vars blodglukosnivå vanligen kontrolleras 
bra med diet men som tillfälligt förlorat blodglukoskontrollen.  
Den rekommenderade startdosen är 0,5 mg. Denna dos kan behöva ökas efter en eller två veckor. Om 
patienter går över från ett annat läkemedel mot diabetes är den rekommenderade startdosen 1 mg. 
Prandin  rekommenderas  inte  för  patienter  under  18 års  ålder,  eftersom  det  saknas  uppgifter  om 
säkerhet och effekt för denna grupp. 
Hur verkar Prandin? 
Typ 2-diabetes  är  en  sjukdom  där  bukspottkörteln  inte  producerar  tillräckligt  med  insulin  för  att 
kontrollera glukosnivån i blodet eller när kroppen inte klarar av att använda insulin effektivt. Prandin 
hjälper  bukspottkörteln  att  producera  mer  insulin  vid  måltider  och  används  för  att  kontrollera  typ 2-
diabetes. 
Hur har Prandins effekt undersökts? 
Prandin har studerats i 45 kliniska farmakologiska studier (där man undersökte hur läkemedlet verkar i 
kroppen) och 16 kliniska prövningar (där man undersökte dess effekt vid behandling av patienter med 
typ 2-diabetes). Sammanlagt fick 2 156 patienter Prandin i dessa undersökningar.  
7 Westferry Circus, Canary Wharf, London, E14 4HB, UK 
Tel. (44-20) 74 18 84 00   Fax (44-20) 74 18 86 68 
E-mail: mail@emea.europa.eu     http://www.emea.europa.eu 
© European Medicines Agency, 2008. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
 
I  huvudstudierna  jämfördes  Prandin  med  andra  läkemedel  som  används  för  behandling  av  typ 2-
diabetes (glibenklamid, glipizid eller gliklazid). I en annan studie studerades effekterna av att lägga till 
Prandin  till  metformin.  Vid  studierna  mättes  nivån  i  blodet  av  en  substans  som  kallas  glykosylerat 
hemoglobin (HbA1c), vilket ger en indikation på hur bra blodglukosnivån kontrolleras. 
Vilken nytta har Prandin visat vid studierna? 
I  samtliga  studier  ledde  Prandin  till  en  minskning  av  HbA1c-nivån,  vilket  visar  att  blodglukosnivån 
kontrollerats  till  en  liknande  nivå  som  observerats  för  jämförelseläkemedlen.  I  studien  där  Prandin 
gavs  som  tillägg  till  metformin  var  effekten  av  de  två  läkemedlen  åtminstone  additiv  (motsvarande 
summan av effekterna av de båda läkemedlen). 
Prandin gav ett bra insulinsvar för en måltid inom 30 minuter efter att en dos tagits hos patienter med 
typ 2-diabetes. Detta gav en blodglukossänkande effekt under hela måltiden. De ökade insulinnivåerna 
återgick till normala värden efter måltiden. 
Vilka är riskerna med Prandin?  
De  vanligaste  biverkningarna  (uppträder  hos  1–10  patienter  av  100)  är  hypoglykemi  (låga 
blodsockernivåer), buksmärtor och diarré. Förteckningen över samtliga biverkningar som rapporterats 
för Prandin finns i bipacksedeln. 
Prandin  ska  inte  ges  till  personer  som  kan  vara  överkänsliga  (allergiska)  mot  repaglinid  eller  något 
annat  innehållsämne.  Det  ska  inte  heller  ges  till  patienter  som  har  typ 1-diabetes  (insulinberoende 
diabetes)  och  saknar  ”C-peptid”  i  blodet  (ett  tecken  på  typ 1-diabetes).  Det  ska  inte  heller  ges  till 
patienter som har diabetesketoacidos (höga nivåer av ketoner [syror] i blodet), patienter med allvarliga 
leverproblem  eller  patienter  som  även  tar  gemfibrozil  (ett  läkemedel  som  används  för  att  sänka 
blodfetthalterna).  Doserna  av  Prandin  kan  också  behöva  justeras  när  det  ges  tillsammans  med  vissa 
läkemedel  som  används  vid  hjärtproblem  och  för  behandling  av  smärta,  astma  och  andra  tillstånd. 
Förteckningen över samtliga restriktioner finns i bipacksedeln. 
Varför har Prandin godkänts?  
Kommittén  för  humanläkemedel  (CHMP)  fann  att  fördelarna  med  Prandin  är  större  än  riskerna  vid 
behandling  av  typ  2-diabetes.  Kommittén  rekommenderade  att  Prandin  skulle  godkännas  för 
försäljning. 
Mer information om Prandin: 
Den  29 januari 2001  beviljade  Europeiska  kommissionen  Novo  Nordisk  A/S  ett  godkännande  för 
försäljning av Prandin som gäller i hela Europeiska unionen. Godkännandet för försäljning förlängdes 
den 18 augusti 2003 och den 18 augusti 2008. 
Det offentliga europeiska utredningsprotokollet (EPAR) finns i sin helhet här. 
Denna sammanfattning uppdaterades senast 07-2008. 
2/2 
 
 
 
 
 
 
 
