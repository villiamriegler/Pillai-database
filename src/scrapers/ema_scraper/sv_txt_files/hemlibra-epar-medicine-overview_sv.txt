EMA/950876/2022 
EMEA/H/C/004406 
Hemlibra (emicizumab) 
Sammanfattning av Hemlibra och varför det är godkänt inom EU 
Vad är Hemlibra och vad används det för? 
Hemlibra är ett läkemedel som används för att förebygga eller minska blödning hos patienter med 
hemofili A (en ärftlig blödningssjukdom som orsakas av brist på faktor VIII). 
Läkemedlet ges till 
- patienter som har utvecklat faktor VIII-hämmare, som är antikroppar i blodet som verkar mot 
faktor VIII-läkemedel och hindrar dem från att fungera som de ska, 
- patienter utan faktor VIII-hämmare om deras hemofili A är svår eller måttlig (med svår 
blödningsfenotyp). 
Hemlibra innehåller den aktiva substansen emicizumab. 
Hur används Hemlibra? 
Hemlibra är receptbelagt och behandlingen ska inledas av en läkare med erfarenhet av att behandla 
hemofili eller blödningssjukdomar. 
Hemlibra finns som en injektionsvätska, lösning, som ges under huden i buken, låret eller överarmen. 
Patienter eller deras vårdare kan själva injicera Hemlibra hemma när de har fått lära sig hur man gör. 
Injektionen i armen ska bara ges av en vårdare eller hälso- och sjukvårdspersonal. 
Dagen innan behandling med Hemlibra inleds ska patienterna avbryta behandling med bypass-preparat 
(läkemedel som används för att förebygga blödning hos patienter med faktor VIII-hämmare, t.ex. 
aktiverat protrombinkomplexkoncentrat eller rekombinant faktor VIIa). 
Dosen av Hemlibra är beroende av patientens kroppsvikt. Den rekommenderade dosen är 3 mg per kg 
kroppsvikt en gång i veckan under de första fyra veckorna. Därefter kan patienterna fortsätta med 
antingen 1,5 mg/kg en gång i veckan, 3 mg/kg en gång varannan vecka eller 6 mg/kg var fjärde 
vecka. Hemlibra är avsett för långtidsbehandling. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
 
 
 
 
 
För att få mer information om hur du använder Hemlibra, läs bipacksedeln eller tala med läkare eller 
apotekspersonal. 
Hur verkar Hemlibra? 
Patienter med hemofili A saknar faktor VIII, ett ämne i kroppen som hjälper blodet att koagulera (levra 
sig). Den aktiva substansen i Hemlibra, emicizumab, är en monoklonal antikropp som har utformats för 
att göra det som faktor VIII normalt gör – att föra ihop två koagulationsfaktorer (IXa och X) som del 
av en kedja av reaktioner som behövs för att blodet ska koagulera. 
Emicizumab har en annan struktur än faktor VIII och påverkas därför inte av faktor VIII-hämmare. 
Under kliniska studier har det dock observerats att det i sällsynta fall bildas antikroppar mot 
emicizumab, vilket leder till förlust av effekt. 
Vilka fördelar med Hemlibra har visats i studierna? 
En studie som omfattade 109 patienter visade att Hemlibra är effektivt när det gäller att förebygga 
blödning hos patienter med hemofili A och faktor VIII-hämmare oavsett hur allvarlig hemofilin är. De 
patienter som fick Hemlibra som förebyggande behandling drabbades av färre blödningar som krävde 
behandling (motsvarande tre per år) jämfört med patienter som inte fick någon förebyggande 
behandling (motsvarande 23 per år). 
I studien ingick även patienter som redan fick förebyggande behandling med läkemedel som kallas 
bypass-preparat. När dessa patienter bytte till Hemlibra sjönk antalet behandlade blödningar för varje 
patient från motsvarande omkring 16 blödningar per år före bytet till motsvarande omkring 
3 blödningar per år därefter. Patienter som fick Hemlibra hade också högre livskvalitetspoäng än de 
som inte fick Hemlibra. 
En studie som omfattade 152 patienter visade att Hemlibra även är effektivt när det gäller att 
förebygga blödning hos patienter med allvarlig hemofili A utan faktor VIII-hämmare. De patienter som 
fick Hemlibra som förebyggande behandling drabbades av omkring en blödning per år som krävde 
behandling, jämfört med 38 blödningar per år hos patienter som inte fick någon förebyggande 
behandling. 
En studie på 51 patienter visade att Hemlibra var effektivt för att förebygga blödning hos patienter 
med måttlig hemofili A utan faktor VIII-hämmare som behövde förebyggande behandling på grund av 
sin svåra blödningsfenotyp. Patienter som fick Hemlibra hade i genomsnitt varje år ungefär en blödning 
som krävde behandling. 
Vilka är riskerna med Hemlibra? 
De vanligaste biverkningarna som orsakas av Hemlibra (kan förekomma hos fler än 1 av 
10 användare) är klåda eller smärta på injektionsstället, ledsmärta och huvudvärk. 
De allvarligaste biverkningarna, som kan förekomma hos upp till 1 av 100 användare, är trombotisk 
mikroangiopati (proppar i de små blodkärlen) och trombos (blodproppsbildning i blodkärlen), vilket 
innefattar kavernös sinustrombos (koagulation i hjärnans nedre del) och ytlig ventrombos (koagulation 
i venerna under huden, vanligen i armarna eller benen) med hudskador. 
En fullständig förteckning över biverkningar och restriktioner för Hemlibra finns i bipacksedeln. 
Hemlibra (emicizumab)  
EMA/950876/2022  
Sida 2/3 
 
 
 
Varför är Hemlibra godkänt i EU? 
Bara ett fåtal läkemedel, så kallade bypass-preparat, är lämpliga för patienter med hemofili A som har 
utvecklat faktor VIII-hämmare. Hemlibra minskar antalet blödningar hos dessa patienter och höjer 
deras livskvalitet. Hemlibra minskar också blödningar hos patienter med måttlig eller svår hemofili A 
utan faktor VIII-hämmare. 
Biverkningarna av Hemlibra är godtagbara och information om hur man hanterar riskerna för allvarliga 
biverkningar finns i förskrivningsinformationen och utbildningsmaterialet. 
Europeiska läkemedelsmyndigheten fann att fördelarna med Hemlibra är större än riskerna och att 
Hemlibra kan godkännas för försäljning i EU. 
Vad görs för att garantera säker och effektiv användning av Hemlibra? 
Företaget som marknadsför Hemlibra kommer att förse hälso- och sjukvårdspersonal, patienter, 
vårdare och laboratoriepersonal med utbildningsmaterial där de får information om onormala 
koagulationsbiverkningar, riskerna som det innebär att ta Hemlibra samtidigt med bypass-preparat och 
hur man utför laboratorietester för dessa patienter. Materialet kommer att innefatta 
produktinformation, vägledningar och ett patientkort. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Hemlibra har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Hemlibra kontinuerligt. 
Biverkningar som har rapporterats för Hemlibra utvärderas noggrant och nödvändiga åtgärder vidtas 
för att skydda patienter. 
Mer information om Hemlibra 
Den 23 februari 2018 beviljades Hemlibra ett godkännande för försäljning som gäller i hela EU. 
Mer information om Hemlibra finns på EMA:s webbplats: 
ema.europa.eu/medicines/human/EPAR/hemlibra. 
Denna sammanfattning uppdaterades senast 02-2023. 
Hemlibra (emicizumab)  
EMA/950876/2022  
Sida 3/3 
 
 
 
