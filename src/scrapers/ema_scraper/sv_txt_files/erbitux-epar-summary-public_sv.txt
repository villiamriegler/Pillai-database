EMA/775584/2013 
EMEA/H/C/000558 
Sammanfattning av EPAR för allmänheten 
Erbitux 
cetuximab 
Detta är en sammanfattning av det offentliga europeiska utredningsprotokollet (EPAR) för Erbitux. Det 
förklarar hur kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Erbitux? 
Erbitux är en infusionsvätska, lösning (ges som dropp i en ven) som innehåller den aktiva substansen 
cetuximab. 
Vad används Erbitux för? 
Erbitux används för att behandla metastaserande cancer i tjocktarmen eller ändtarmen. 
”Metastaserande” innebär att cancern har spridit sig till andra delar av kroppen. Erbitux ges till 
patienter vars tumörceller har ett protein på ytan som kallas epidermal tillväxtfaktorreceptor (EGFR) 
och innehåller versioner av en grupp gener av s.k. vildtyp (icke-muterade) som kallas RAS. Erbitux ges 
på följande sätt: 
• 
• 
I kombination med cancerbehandlingar som innehåller irinotekan. 
I kombination med FOLFOX-behandling som innehåller oxaliplatin till patienter som inte behandlats 
tidigare. 
•  Som enda behandling när tidigare behandling med oxaliplatin och irinotekan har misslyckats och 
patienten inte kan behandlas med irinotekan. 
Erbitux ges också för att behandla skivepitelcancer i huvud och hals. Den här typen av cancer drabbar 
cellerna i munnens och strupens invändiga beklädnad eller i organ såsom larynx (struphuvudet). Vid 
lokalt framskriden cancer (när tumören har växt men inte spridit sig) ges Erbitux i kombination med 
strålbehandling (radioterapi). Vid cancer som återkommit efter tidigare behandling eller vid 
metastaserande cancer ges Erbitux med en kombination av platinabaserade cancerläkemedel (inklusive 
läkemedel som cisplatin eller karboplatin). 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2014. Reproduction is authorised provided the source is acknowledged. 
 
 
 
  
 
 
 
Läkemedlet är receptbelagt. 
Hur används Erbitux? 
Erbitux ska endast ges under ledning av läkare med erfarenhet av behandling med cancerläkemedel i 
en omgivning där det finns utrustning för återupplivning. Innan Erbitux ges måste patienten få 
antihistaminläkemedel och en kortikosteroid för att förhindra en allergisk reaktion. Patienten ska också 
övervakas noga i minst en timme efter att infusionen getts för att upptäcka eventuella tecken på 
allergiska reaktioner. 
Erbitux ges en gång per vecka. Den första infusionen ges med en dos på 400 mg per kvadratmeter 
kroppsyta (beräknas utifrån patientens längd och vikt) under två timmar. De följande infusionerna är 
250 mg per kvadratmeter och ges under en timme. När Erbitux ges som enda läkemedel eller i 
kombination med andra cancerläkemedel fortsätter behandlingen så länge patienten svarar på den. 
När Erbitux ges i kombination med strålbehandling påbörjas behandlingen med Erbitux en vecka innan 
strålbehandlingen börjar och fortsätter tills strålbehandlingen har avslutats. 
Hur verkar Erbitux? 
Den aktiva substansen i Erbitux, cetuximab, är en monoklonal antikropp. En monoklonal antikropp är 
en antikropp (en typ av protein) som har utformats för att känna igen och fästa vid en särskild struktur 
(ett s.k. antigen) som finns i kroppen. Cetuximab har utformats för att binda till EGFR, som finns på 
ytan av vissa tumörceller. EGFR medverkar till att aktivera gener som kallas RAS och som är 
inblandade i celltillväxten. Genom att fästa till EGFR förhindrar cetuximab tillväxten i tumörcellerna och 
bidrar till att cellerna slutar växa. Mellan 79 och 89 procent av tjocktarms- och 
ändtarmscancertumörerna och drygt 90 procent av skivepitelcancertumörerna i huvud och hals har 
EGFR på cellernas yta. 
Hur har Erbitux effekt undersökts? 
För behandling av metastaserande cancer i tjocktarmen eller ändtarmen undersöktes effekten av 
Erbitux i sex huvudstudier: 
• 
• 
Två studier omfattade 1 535 patienter som inte fått kemoterapi tidigare. Här undersöktes 
effekterna av att ge Erbitux som tillägg till en behandlingskombination som innehöll antingen 
irinotekan eller oxaliplatin (FOLFOX). I en tredje studie som omfattade 1 630 patienter 
undersöktes också effekten av att ge Erbitux som tillägg till två behandlingskombinationer som 
innehöll oxaliplatin (av vilka en liknade FOLFOX). 
Tre studier omfattade 2 199 patienter vars sjukdom förvärrats under tidigare behandling med 
irinotekan, oxaliplatin eller båda substanserna, eller som inte kunde ta dessa läkemedel. 
För behandling av cancer i huvud och hals undersöktes effekten av Erbitux i två huvudstudier: 
•  Den första studien gjordes på 424 patienter med lokalt framskriden cancer. Här undersöktes 
effekterna av att ge Erbitux som tillägg till strålbehandling. 
• 
I den andra studien ingick 442 patienter med återkommande eller metastaserande cancer. I 
denna studie undersöktes effekterna av att ge Erbitux som tillägg till en kombination av 
platinabaserade cancerläkemedel. 
I samtliga studier undersöktes hur lång tid patienterna levde utan att deras cancer förvärrades eller 
hur länge patienterna överlevde. I de flesta studierna tittade man på resultaten hos patienter med 
KRAS av vildtyp (en av RAS-gentyperna) i sina tumörer och patienter med muterad KRAS i sina 
Erbitux  
Sida 2/4 
 
 
 
 
tumörer var för sig. I en av studierna undersöktes resultaten hos patienter med former av RAS-gener 
av vildtyp i sina tumörer och patienter med muterade former av RAS-gener i sina tumörer var för sig. 
När RAS-gener (såsom KRAS) är muterade kan de stimulera tumörcellerna att växa utan att vara 
aktiverade av EGFR, så Erbitux skulle inte ha kunnat vara till mycket hjälp. 
Vilken nytta har Erbitux visat vid studierna? 
I studierna av tjocktarms- eller ändtarmscancer visade sig Erbitux genomgående öka den tid som 
patienterna levde utan att deras sjukdom förvärrades eller den tid som de överlevde. 
•  Hos patienter som inte tidigare fått kemoterapi levde patienterna med KRAS av vildtyp i sina 
tumörer längre utan att deras sjukdom förvärrades när de fick Erbitux som tillägg till kemoterapi 
med irinotekan (i genomsnitt 9,9 månader jämfört med 8,4 månader). Hos patienter som fick 
Erbitux i kombination med kemoterapi innehållande oxaliplatin (FOLFOX) levde patienterna med 
RAS av vildtyp längre utan att deras sjukdom förvärrades jämfört med patienter som fick enbart 
FOLFOX (i genomsnitt 12,0 månader jämfört med 5,8 månader). Men i den tredje studien 
överlevde patienter med KRAS av vildtyp genomgående i 16,3 månader när Erbitux lades till en 
annan oxaliplatinbaserad behandling liknande FOLFOX, jämfört med 18,2 månader när patienterna 
enbart fick oxaliplatinbaserad behandling. 
• 
I den första studien med patienter som fått kemoterapi tidigare undersöktes inte RAS-mutationer, 
men i de andra två studierna levde patienter med KRAS av vildtyp i tumörerna längre utan att 
deras sjukdom förvärrades när Erbitux gavs som tillägg till behandlingen. Patienter som inte svarat 
på behandling med oxaliplatin och irinotekan levde i genomsnitt 3,6 månader utan att deras 
sjukdom förvärrades när de fick Erbitux, medan patienter som endast fick bästa stödjande vård 
(behandling för symtomen, men inte själva cancern) i genomsnitt levde 1,9 månader. Patienter 
som inte svarat på behandling med oxaliplatin levde i genomsnitt 4,0 månader utan att deras 
sjukdom förvärrades när de fick Erbitux i kombination med irinotekan, medan patienter som 
endast fick irinotekan i genomsnitt levde i 2,6 månader. 
Vid lokalt framskriden huvud- och halscancer levde patienterna längre utan att sjukdomen förvärrades 
när Erbitux gavs som tillägg till strålbehandling (i genomsnitt 24,4 månader jämfört med 
14,9 månader). Vid återkommande eller metastaserande cancer i huvud och hals var överlevnaden 
längre när Erbitux gavs som tillägg till en kombination av platinabaserade cancerläkemedel (i 
genomsnitt 10,1 månader jämfört med 7,4 månader). 
Vilka är riskerna med Erbitux? 
De vanligaste biverkningarna som orsakas av Erbitux (uppträder hos fler än 1 av 10 patienter) är 
hudreaktioner såsom utslag, hypomagnesemi (låga magnesiumhalter i blodet), lindriga till måttliga 
reaktioner i samband med infusionen (t.ex. feber, frossa, yrsel och andningssvårigheter), mukosit 
(inflammation i munslemhinnan) och förhöjda nivåer av vissa leverenzymer. Hudreaktioner uppträder 
hos över 80 procent av patienterna. En fullständig förteckning över biverkningar som rapporterats för 
Erbitux finns i bipacksedeln. 
Erbitux får inte ges tillsammans med kemoterapi innehållande oxaliplatin till patienter med 
metastaserande tjocktarms- eller ändtarmscancer med muterad RAS eller för vilka RAS-status inte är 
känd. En fullständig förteckning över restriktioner finns i bipacksedeln. 
Erbitux kan åtföljas av allvarliga reaktioner vid infusion och därför måste patienterna övervakas noga 
medan läkemedlet ges. 
Erbitux  
Sida 3/4 
 
 
 
 
Varför har Erbitux godkänts? 
CHMP fann att nyttan med Erbitux är större än riskerna och rekommenderade att Erbitux skulle 
godkännas för försäljning. 
Mer information om Erbitux 
Den 29 juni 2004 beviljade Europeiska kommissionen ett godkännande för försäljning av Erbitux som 
gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
Public Assessment Reports. Mer information om behandling med Erbitux finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 12-2013. 
Erbitux  
Sida 4/4 
 
 
 
 
