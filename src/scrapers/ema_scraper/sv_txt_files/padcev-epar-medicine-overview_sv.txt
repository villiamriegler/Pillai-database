EMA/44899/2022 
EMEA/H/C/005392 
Padcev (enfortumab vedotin) 
Sammanfattning av Padcev och varför det är godkänt inom EU 
Vad är Padcev och vad används det för? 
Padcev är ett cancerläkemedel för behandling av vuxna med urotelial cancer (cancer i urinblåsan och 
urinvägarna). 
Padcev är avsett för patienter vars cancer är avancerad eller har spridit sig och som redan har fått 
platinabaserad kemoterapi och immunterapi. 
Läkemedlet innehåller den aktiva substansen enfortumab vedotin. 
Hur används Padcev? 
Padcev ges som en infusion (dropp) i en ven under 30 minuter. Patienten ska ges infusionen tre 
gånger under en period på 28 dagar (dag 1, 8 och 15) och behandlingen fortsätter tills sjukdomen 
förvärras eller biverkningarna blir oacceptabla. 
Padcev är receptbelagt och en läkare med erfarenhet av att ge cancerläkemedel ska inleda och 
övervaka behandlingen. Läkaren kan avbryta behandlingen eller minska dosen om patienten får svåra 
biverkningar. För mer information om hur du använder Padcev, läs bipacksedeln eller tala med läkare 
eller apotekspersonal. 
Hur verkar Padcev? 
Den aktiva substansen i Padcev, enfortumab vedotin, består av en antikropp (en typ av protein) 
kombinerad med en annan substans som kallas MMAE. Antikroppen binder först till ett protein på 
cancercellernas yta för att komma in i cellerna. När den aktiva substansen väl är inne i cellerna stör 
MMAE cellernas inre ”skelett”, vilket gör att cellerna dör och hjälper till att förhindra att cancern 
förvärras eller sprider sig. 
Vilka fördelar med Padcev har visats i studierna? 
I en huvudstudie på 608 patienter med avancerad urotelial cancer som redan hade fått platinabaserad 
kemoterapi och immunterapi visades Padcev vara effektivare än kemoterapi när det gäller att förlänga 
patienternas liv. I denna studie levde patienterna som behandlades med Padcev i genomsnitt cirka 
13 månader, medan de som fick kemoterapi levde i genomsnitt 9 månader. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Vilka är riskerna med Padcev? 
De vanligaste biverkningarna som orsakas av Padcev (kan förekomma hos fler än 1 av 10 användare) 
är håravfall, trötthet, minskad aptit, nervskada som påverkar sinnesintrycken av smärta, värme/kyla 
och beröring, diarré, illamående, klåda, smakstörningar, anemi (lågt antal röda blodkroppar), 
viktminskning, hudutslag, torr hud, kräkningar, förhöjda nivåer av leverenzymer och höga 
blodsockernivåer. 
En fullständig förteckning över biverkningar och restriktioner för Padcev finns i bipacksedeln. 
Varför är Padcev godkänt i EU? 
Det finns få behandlingsalternativ för patienter med urotelial cancer som har fått platinabaserad 
kemoterapi och immunterapi. En huvudstudie visade att Padcev kan bidra till att förlänga livet för 
dessa patienter, och läkemedlets biverkningar liknade dem som förekommer vid kemoterapi. 
Europeiska läkemedelsmyndigheten (EMA) fann att fördelarna med Padcev är större än riskerna och att 
Padcev kan godkännas för försäljning i EU. 
Vad görs för att garantera säker och effektiv användning av Padcev? 
Företaget som marknadsför Padcev kommer att se till att all hälso- och sjukvårdspersonal som 
förskriver detta läkemedel får ett patientinformationspaket som innehåller ett patientkort. Kortet 
kommer att informera patienterna om att behandlingen kan orsaka allvarliga hudreaktioner, såsom 
Stevens-Johnsons syndrom (SJS) och toxisk epidermal nekrolys (TEN), samt uppmana dem att 
omedelbart söka läkarvård om de har symtom på dessa tillstånd. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Padcev har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Padcev kontinuerligt. Misstänkta 
biverkningar som har rapporterats för Padcev utvärderas noggrant och nödvändiga åtgärder vidtas för 
att skydda patienterna. 
Mer information om Padcev 
Mer information om Padcev finns på EMA:s webbplats: 
ema.europa.eu/medicines/human/EPAR/padcev 
Padcev (enfortumab vedotin)  
EMA/44899/2022 
Sida 2/2 
 
 
 
 
