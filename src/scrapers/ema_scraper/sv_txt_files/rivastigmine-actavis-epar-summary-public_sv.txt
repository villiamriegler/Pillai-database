EMA/383424/2015 
EMEA/H/C/002036 
Sammanfattning av EPAR för allmänheten 
Rivastigmine Actavis 
rivastigmin 
Detta är en sammanfattning av det offentliga europeiska utredningsprotokollet (EPAR) för Rivastigmine 
Actavis. Det förklarar hur kommittén för humanläkemedel (CHMP) bedömt läkemedlet och hur den 
kommit fram till sitt ställningstagande om att bevilja godkännande för försäljning och sina 
rekommendationer om hur läkemedlet ska användas. 
Vad är Rivastigmine Actavis? 
Rivastigmine Actavis är ett läkemedel som innehåller den aktiva substansen rivastigmin. Det finns som 
kapslar (1,5, 3, 4,5 och 6 mg). 
Rivastigmine Actavis är ett generiskt läkemedel. Det innebär att Rivastigmine Actavis liknar ett 
referensläkemedel som redan är godkänt i EU. Referensläkemedlet är Exelon. Mer information om 
generiska läkemedel finns i dokumentet med frågor och svar här 
Vad används Rivastigmine Actavis för? 
Rivastigmine Actavis används för behandling av patienter med mild till måttligt svår Alzheimers demens 
(kallas även Alzheimers sjukdom), en progressiv hjärnfunktionsstörning som successivt påverkar 
patientens minne, intellektuella förmåga och beteende. 
Rivastigmine Actavis används också för att behandla mild till måttligt svår demens hos patienter med 
Parkinsons sjukdom. 
Läkemedlet är receptbelagt. 
Hur används Rivastigmine Actavis? 
Behandling med Rivastigmine Actavis bör inledas och övervakas av en läkare med erfarenhet av 
diagnos och behandling av Alzheimers demens eller demens hos patienter med Parkinsons sjukdom. 
Behandling bör endast inledas om det finns en vårdgivare som regelbundet kommer att övervaka 
patientens användning av Rivastigmine Actavis. Behandlingen bör pågå så länge som läkemedlet ger en 
fördel, men dosen kan sänkas eller behandlingen avbrytas om patienten får biverkningar. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European 
Union   
© European Medicines Agency, 2015. Reproduction is authorised provided the source is acknowledged. 
 
 
  
 
 
 
Rivastigmine Actavis bör ges två gånger om dagen i samband med måltid morgon och kväll. Startdosen 
är 1,5 mg två gånger om dagen. För patienter som tolererar denna dos kan dosen höjas i steg om 
1,5 mg med minst två veckors mellanrum till en fast dos på 3 till 6 mg två gånger om dagen. Högsta 
tolererad dos bör användas för att få bästa möjliga resultat, men dosen får inte överstiga 6 mg två 
gånger om dagen. 
Hur verkar Rivastigmine Actavis? 
Den aktiva substansen i Rivastigmine Actavis, rivastigmin, är ett läkemedel mot demens. Hos patienter 
med Alzheimers demens eller demens på grund av Parkinsons sjukdom dör vissa nervceller i hjärnan, 
vilket resulterar i låga nivåer av signalsubstansen acetylkolin (en kemikalie i nervsystemet som gör det 
möjligt för nervceller att kommunicera med varandra). Rivastigmin verkar genom att blockera de 
enzymer som bryter ned acetylkolin: acetylkolinesteras och butyrylkolinesteras. Genom att blockera 
dessa enzymer möjliggör Rivastigmine Actavis en höjning av nivån av acetylkolin i hjärnan, vilket 
bidrar till att minska symtomen på Alzheimers demens och demens på grund av Parkinsons sjukdom. 
Hur har Rivastigmine Actavis effekt undersökts? 
Eftersom Rivastigmine Actavis är ett generiskt läkemedel har studierna på människor begränsats till 
tester som visar att det är bioekvivalent med referensläkemedlet Exelon. Två läkemedel är 
bioekvivalenta när de bildar samma nivåer av den aktiva substansen i kroppen. 
Vilka är fördelarna och riskerna med Rivastigmine Actavis? 
Eftersom Rivastigmine Actavis är ett generiskt läkemedel och är bioekvivalent med referensläkemedlet 
anses dess fördelar och risker vara desamma som för referensläkemedlet. 
Varför har Rivastigmine Actavis godkänts? 
CHMP fann att det styrkts att Rivastigmine Actavis i enlighet med EU:s krav har likvärdig kvalitet och är 
bioekvivalent med Exelon. CHMP fann därför att nyttan är större än de konstaterade riskerna, liksom för 
Exelon. Kommittén rekommenderade att Rivastigmine Actavis skulle godkännas för försäljning. 
Mer information om Rivastigmine Actavis 
Den 16 juni 2011 beviljade Europeiska kommissionen ett godkännande för försäljning av Rivastigmine 
Actavis som gäller i hela EU. 
Det offentliga europeiska utredningsprotokollet (EPAR) finns i sin helhet på EMA:s 
webbplats ema.europa.eu/Find medicine/Human medicines/European Public Assessment Reports. Mer 
information om behandling med Rivastigmine Actavis finns i bipacksedeln (ingår också i EPAR). Du kan 
också kontakta din läkare eller apotekspersonal. 
EPAR för referensläkemedlet finns också i sin helhet på EMA:s webbplats. 
Denna sammanfattning aktualiserades senast 06-2015. 
Rivastigmine Actavis  
EMA/383424/2015  
Sida 2/2 
 
 
 
 
