EMA/695741/2022 
EMEA/H/C/005330 
Celdoxome pegylated liposomal (doxorubicin) 
Sammanfattning av Celdoxome pegylated liposomal och varför det är 
godkänt inom EU 
Vad är Celdoxome pegylated liposomal och vad används det för? 
Celdoxome pegylated liposomal används för att behandla följande typer av cancer hos vuxna: 
•  Metastatisk bröstcancer hos patienter med risk för hjärtproblem. Metastatisk innebär att cancern 
har spridit sig till andra delar av kroppen. Celdoxome pegylated liposomal ges som enda 
behandling mot denna sjukdom. 
• 
Framskriden ovarialcancer (äggstockscancer) hos kvinnor vars tidigare behandling, däribland ett 
platinabaserat cancerläkemedel, har upphört att verka. 
•  Kaposis sarkom hos patienter med förvärvat immunbristsyndrom (aids) som har mycket skadade 
immunsystem. Kaposis sarkom är en typ av cancer som orsakar onormal vävnadstillväxt under 
huden, på slemhinnor eller inre organ. 
•  Multipelt myelom (cancer i benmärgens celler) hos patienter med progressiv sjukdom som har fått 
minst en tidigare behandling och redan genomgått en benmärgstransplantation, eller för vilka en 
benmärgstransplantation inte är lämplig. Celdoxome pegylated liposomal används i kombination 
med bortezomib (ett annat cancerläkemedel). 
Celdoxome pegylated liposomal innehåller den aktiva substansen doxorubicin. 
Celdoxome pegylated liposomal är ett ”hybridläkemedel”. Det innebär att det liknar ett 
”referensläkemedel” som innehåller samma aktiva substans, men i Celdoxome pegylated liposomal är 
den aktiva substansen inkapslad i ”pegylerade liposomer” (små fettpartiklar som är täckta av 
polyetylenglykol), vilket inte är fallet för referensläkemedlet. Referensläkemedlet för Celdoxome 
pegylated liposomal är Adriamycin. 
Hur används Celdoxome pegylated liposomal? 
Celdoxome pegylated liposomal är receptbelagt. Det ska endast ges under överinseende av en läkare 
med erfarenhet av cytotoxiska (celldödande) läkemedel. Det får inte bytas ut mot andra läkemedel 
som innehåller doxorubicin. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
 
Celdoxome pegylated liposomal ges som infusion (dropp) i en ven. Dosen beror på vilken sjukdom som 
ska behandlas och på patientens leverfunktion, och beräknas utifrån patientens vikt och längd. 
Behandlingstiden beror på vilken sjukdom som behandlas. Läkaren kan avbryta behandlingen eller 
minska dosen om vissa biverkningar uppträder. 
För mer information om hur du använder Celdoxome pegylated liposomal, läs bipacksedeln eller tala 
med läkare eller apotekspersonal. 
Hur verkar Celdoxome pegylated liposomal? 
Den aktiva substansen i Celdoxome pegylated liposomal, doxorubicin, är ett cytotoxiskt läkemedel som 
tillhör läkemedelsgruppen antracykliner. Det verkar genom att störa cellernas DNA så att de inte kan 
framställa fler kopior av DNA eller bilda proteiner. Detta leder till att cancercellerna inte kan dela sig 
och till slut dör. Celdoxome pegylated liposomal ansamlas och har störst effekt i områden i kroppen 
där blodkärlen har en onormal form, såsom inuti tumörer. 
Doxorubicin har funnits sedan 1960-talet. I Celdoxome pegylated liposomal är substansen inkapslad i 
”pegylerade liposomer” (små fetthaltiga partiklar som är täckta av polyetylenglykol). På detta sätt 
förlängs läkemedlets nedbrytningstid, vilket gör att det kan cirkulera längre tid i blodet. Detta minskar 
också effekterna på frisk vävnad och friska celler, vilket i sin tur minskar risken för vissa biverkningar. 
Vilka fördelar med Celdoxome pegylated liposomal har visats i studierna? 
Fördelarna och riskerna med den aktiva substansen vid godkända användningar har redan studerats 
för referensläkemedlet, Adriamycin, och behöver inte studeras igen för Celdoxome pegylated 
liposomal. Eftersom Adriamycin innehåller doxorubicin i en annan form (inte inkapslad i pegylerade 
liposomer) lade företaget dock även fram resultat från en studie på patienter med metastaserande 
bröstcancer för att visa att Celdoxome pegylated liposomal är bioekvivalent med Caelyx pegylated 
liposomal, ett annat godkänt läkemedel som innehåller doxorubicin i pegylerad liposomal form. Två 
läkemedel är bioekvivalenta när de bildar samma halter av den aktiva substansen i kroppen och 
förväntas därmed ha samma effekt. 
Vilka är riskerna med Celdoxome pegylated liposomal? 
De vanligaste biverkningarna som orsakas av Celdoxome pegylated liposomal (kan förekomma hos fler 
än 1 av 5 användare) är neutropeni (låga nivåer av neutrofiler, en typ av vita blodkroppar), 
illamående, leukopeni (låga nivåer av vita blodkroppar), anemi (låga nivåer av röda blodkroppar) och 
trötthet. 
De vanligaste allvarliga biverkningarna (kan förekomma hos fler än 1 av 50 användare) är neutropeni, 
leukopeni, lymfopeni (låga nivåer av lymfocyter, en typ av vita blodkroppar), anemi, trombocytopeni 
(låga nivåer av blodplättar), palmar-plantar erytrodysestesi (hand-fotsyndrom, utslag och domningar i 
handflator och fotsulor), stomatit (inflammation i munslemhinnan), trötthet, diarré, kräkningar, 
illamående, feber, dyspné (andningssvårigheter) och pneumoni (infektion i lungorna). 
Celdoxome pegylated liposomal får inte användas för att behandla Kaposis sarkom om effektiva 
resultat kan uppnås med lokalbehandlingar som endast påverkar den plats i kroppen där tumören 
finns, eller med alfainterferon-behandling som påverkar hela kroppen. Celdoxome pegylated liposomal 
får inte ges till personer som är allergiska mot jordnötter eller soja. 
En fullständig förteckning över biverkningar och restriktioner för Celdoxome pegylated liposomal finns i 
bipacksedeln. 
Celdoxome pegylated liposomal (doxorubicin)  
EMA/695741/2022 
Sida 2/3 
 
 
 
Varför är Celdoxome pegylated liposomal godkänt i EU? 
Europeiska läkemedelsmyndigheten (EMA) fann att det styrkts att Celdoxome pegylated liposomal i 
enlighet med EU:s krav är likvärdigt med referensläkemedlet Adriamycin och bioekvivalent med Caelyx 
pegylated liposomal. EMA fann därför att fördelarna med Celdoxome pegylated liposomal är större än 
riskerna och att Celdoxome pegylated liposomal kan godkännas för försäljning i EU. 
Vad görs för att garantera säker och effektiv användning av Celdoxome 
pegylated liposomal? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Celdoxome pegylated liposomal har tagits med i 
produktresumén och bipacksedeln. 
Liksom för alla läkemedel övervakas de vetenskapliga uppgifterna för Celdoxome pegylated liposomal 
kontinuerligt. Misstänkta biverkningar som har rapporterats för Celdoxome pegylated liposomal 
utvärderas noggrant och nödvändiga åtgärder vidtas för att skydda patienterna. 
Mer information om Celdoxome pegylated liposomal 
Mer information om Celdoxome pegylated liposomal finns på EMA:s webbplats: 
ema.europa.eu/medicines/human/EPAR/Celdoxome-pegylated-liposomal. 
Celdoxome pegylated liposomal (doxorubicin)  
EMA/695741/2022 
Sida 3/3 
 
 
 
 
