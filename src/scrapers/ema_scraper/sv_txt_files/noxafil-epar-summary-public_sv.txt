EMA/709842/2021 
EMEA/H/C/000610 
Noxafil (posakonazol) 
Sammanfattning av Noxafil och varför det är godkänt inom EU 
Vad är Noxafil och vad används det för? 
Noxafil är ett läkemedel mot svamp som används för att behandla vuxna och barn från 2 års ålder med 
nedanstående svampsjukdomar, när behandling med andra läkemedel mot svamp (amfotericin B, 
itrakonazol och flukonazol) inte har fungerat eller är olämplig. 
• 
• 
Invasiv aspergillos (svampinfektion som orsakas av Aspergillus). 
Fusarios (svampinfektion som orsakas av Fusarium). 
•  Kromoblastomykos och mycetom (långvariga svampinfektioner i huden eller i vävnaden precis 
under huden, vanligen orsakade av svampsporer som infekterar sår orsakade av taggar eller 
stickor). 
•  Koccidioidomykos (svampinfektion i lungorna som orsakas av inandning av sporer). 
Hos vuxna används Noxafil också som förstahandsbehandling av invasiv aspergillos och av 
svampinfektioner i mun och svalg som orsakas av Candida (”torsk”). Det ges till patienter som har 
allvarlig torskinfektion eller har nedsatt immunförsvar när läkemedel som appliceras lokalt (direkt på 
torskinfektionen) troligen inte kommer att ha någon verkan. 
Noxafil används också för att förebygga invasiva svampinfektioner hos patienter från 2 års ålder vars 
immunförsvar är nedsatt till följd av behandlingar mot blodcancer eller benmärgscancer eller på grund 
av läkemedel som används vid hematopoetisk stamcellstransplantation (transplantation av 
blodkroppsproducerande celler). 
Noxafil innehåller den aktiva substansen posakonazol. 
Hur används Noxafil? 
Noxafil är receptbelagt och behandling ska inledas av läkare som har erfarenhet av att behandla 
patienter med svampinfektioner eller hög risk att drabbas av invasiva svampinfektioner. 
Noxafil finns som oral suspension (en vätska som tas genom munnen), som koncentrat till 
infusionsvätska, lösning (dropp i en ven), som enterotabletter och som enteropulver och lösning för 
oral suspension. Enteroläkemedel har den egenskapen att det passerar genom magsäcken och först 
bryts ner när det når tarmarna. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
Valet av doseringsform, dos och behandlingstid beror på vilket tillstånd som behandlas och på 
patientens ålder, vikt och hur patienten svarar på behandlingen. Noxafil tas i olika doser som oral 
suspension, som tabletter och som pulver och lösning för oral suspension. Därför ska dessa 
läkemedelsformer inte användas omväxlande. 
Patienter som får infusionslösningen ska byta till Noxafil tabletter, oral suspension eller pulver och 
lösning för oral suspension så fort patientens tillstånd medger detta. 
Mer information finns i bipacksedeln. 
Hur verkar Noxafil? 
Den aktiva substansen i Noxafil, posakonazol, är ett läkemedel mot svamp som tillhör gruppen 
triazoler. Det verkar genom att förhindra bildningen av ergosterol, som är en viktig beståndsdel i 
svampens cellväggar. Om tillgången till ergosterol blockeras dör svampen eller kan inte sprida sig. En 
förteckning över de svamparter som Noxafil är verksamt mot finns i produktresumén (och ingår också i 
det offentliga europeiska utredningsprotokollet). 
Vilka fördelar med Noxafil har visats i studierna? 
Behandling av infektioner 
En huvudstudie gjordes på 238 patienter med invasiva svampinfektioner som inte svarade på 
standardbehandling mot svampinfektioner och som behandlades med Noxafil oral suspension. Hos 218 
patienter jämfördes de resultat som erhölls med Noxafil med registrerade resultat av behandlingar 
med andra läkemedel mot svamp som de tagit tidigare. I denna studie uppvisade 42 procent av 
patienterna med invasiv aspergillos som tog Noxafil oral suspension ett gott behandlingssvar, jämfört 
med 26 procent av de patienter som fick andra läkemedel mot svamp. Noxafil var också en 
framgångsrik behandling för 11 av de 18 patienter (61 procent) som hade bekräftad eller sannolik 
fusarios, 9 av de 11 patienter (82 procent) som hade kromoblastomykos eller mycetom och 11 av de 
16 patienter (69 procent) som hade koccidioidomykos. 
I den andra huvudstudien, som omfattade 350 hivpositiva patienter med orofaryngeal 
candidainfektion, var Noxafil oral suspension lika effektivt som flukonazol, ett annat läkemedel mot 
svamp. För båda läkemedlen gällde att den orofaryngeala candidainfektionen antingen botades eller 
förbättrades hos 92 procent av patienterna efter 14 dagars behandling. 
I en tredje studie, som omfattade 575 patienter med bekräftad, sannolik eller möjlig invasiv 
aspergillos, fann man att Noxafil som infusion i en ven eller som tabletter var minst lika effektivt när 
det gäller att minska risken för dödsfall som vorikonazol, ett annat läkemedel mot svamp. Resultaten 
visade att 44 av 288 patienter (15 procent) som fick inledande behandling med Noxafil avled inom 
42 dagar efter behandlingsstart, jämfört med 59 av 287 (21 procent) av dem som fick inledande 
behandling med vorikonazol. 
Förebyggande av infektioner 
I två ytterligare huvudstudier undersöktes förmågan hos Noxafil oral suspension att förebygga 
infektioner. I en av studierna, som omfattade 600 stamcellstransplanterade patienter, var Noxafil oral 
suspension lika effektivt som flukonazol när det gäller att förebygga invasiv svampinfektion. Av de 
patienter som tog Noxafil utvecklade 5 procent en infektion, jämfört med 9 procent av dem som 
behandlades med flukonazol eller itrakonazol. 
I den andra studien, som omfattade 602 cancerpatienter, var Noxafil effektivare än flukonazol eller 
itrakonazol: 2 procent av patienterna i Noxafilgruppen utvecklade en infektion, jämfört med 8 procent 
av patienterna som behandlades med flukonazol eller itrakonazol. 
Barn 
Effekten av Noxafil hos barn bygger på en studie som fastställde huruvida läkemedlet tas upp på 
samma sätt som hos vuxna (farmakokinetisk överbryggning). I studien ingick 115 barn från 2 års ålder 
med nedsatt immunsystem som antingen fick tablett- eller pulverformen av Noxafil. Hos dessa barn 
överensstämde nivån av Noxafil i blodet med den som anses säker och effektiv hos vuxna. 
Vilka är riskerna med Noxafil? 
Den vanligaste biverkningen som orsakas av Noxafil är illamående och förekommer hos fler än 1 av 10 
användare. De vanligaste biverkningarna är kräkningar, diarré, pyrexi (feber) och förhöjt bilirubin i 
blodet (ett tecken på leverproblem). 
En fullständig förteckning över biverkningar som rapporterats för Noxafil finns i bipacksedeln. 
Noxafil får inte ges till patienter som tar något av följande läkemedel: 
•  Ergotamin eller dihydroergotamin (används för att behandla migrän). 
• 
Terfenadin, astemizol (används vid allergi). 
•  Cisaprid (används mot magproblem). 
• 
Pimozid (används för att behandla psykisk sjukdom). 
•  Kinidin (används vid oregelbunden hjärtrytm). 
•  Halofantrin (används för att behandla malaria). 
•  Simvastatin, lovastatin eller atorvastatin (används för att sänka kolesterolnivån). 
Försiktighet ska också iakttas när Noxafil tas samtidigt med andra läkemedel. En fullständig 
förteckning över restriktioner finns i bipacksedeln. 
Varför är Noxafil godkänt i EU? 
Noxafil är effektivt vid behandling av svampinfektioner hos patienter med begränsade alternativa 
behandlingsmöjligheter; det kan även förebygga vissa infektioner hos patienter med nedsatt 
immunsystem. De infektioner det kan användas för att behandla eller förebygga kan ha allvarliga 
utfall, inräknat dödsfall. Biverkningarna anses vara hanterbara. Europeiska läkemedelsmyndigheten 
(EMA) fann därför att fördelarna med Noxafil är större än riskerna och att Noxafil kan godkännas för 
försäljning i EU. 
Vad görs för att garantera säker och effektiv användning av Noxafil? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Noxafil har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Noxafil kontinuerligt. Misstänkta 
biverkningar som har rapporterats för Noxafil utvärderas noggrant och nödvändiga åtgärder vidtas för 
att skydda patienterna. 
Mer information om Noxafil 
Den 25 oktober 2005 beviljades Noxafil ett godkännande för försäljning som gäller i hela EU. 
Mer information om Noxafil finns på EMA:s webbplats: 
https://www.ema.europa.eu/en/medicines/human/EPAR/noxafil.  
Denna sammanfattning uppdaterades senast 12-2021. 
