EMA/258413/2021 
EMEA/H/C/005649 
Abiraterone Krka (abirateronacetat) 
Sammanfattning av Abiraterone Krka och varför det är godkänt inom EU 
Vad är Abiraterone Krka och vad används det för? 
Abiraterone Krka är ett cancerläkemedel som används för att behandla män med metastatisk 
prostatacancer. Detta är en cancerform som drabbar prostatakörteln (en körtel i det manliga 
fortplantningssystemet). Läkemedlet används när cancern har spridit sig till andra delar av kroppen 
(metastatisk cancer). 
Abiraterone Krka ges tillsammans med prednison eller prednisolon (antiinflammatoriska läkemedel) i 
följande fall: 
•  När cancern är nydiagnostiserad, av högrisktyp och känslig för hormoner. Abiraterone Krka 
används då i kombination med en så kallad androgen deprivationsbehandling. 
•  När medicinsk kastrering (att med hjälp av läkemedel stoppa produktionen av manliga hormoner i 
kroppen) med androgen deprivationsbehandling inte har fungerat eller inte längre fungerar hos 
män som inte har några sjukdomssymtom eller endast milda sjukdomssymtom och som ännu inte 
behöver kemoterapi (läkemedel mot cancer). 
•  När medicinsk eller kirurgisk kastrering och kemoterapi som innehåller docetaxel inte har fungerat 
eller inte längre fungerar. 
Abiraterone Krka innehåller den aktiva substansen abirateronacetat och är ett generiskt läkemedel. Det 
innebär att Abiraterone Krka innehåller samma aktiva substans och verkar på samma sätt som ett 
”referensläkemedel” som redan är godkänt i EU. Referensläkemedlet är Zytiga. Mer information om 
generiska läkemedel finns i dokumentet med frågor och svar här. 
Hur används Abiraterone Krka? 
Abiraterone Krka finns som tabletter och är receptbelagt. Den rekommenderade dosen är 1 000 mg en 
gång om dagen på fastande mage. Detta innebär att patienten ska vänta minst 2 timmar efter att ha 
ätit innan läkemedlet får tas och vänta med att äta minst 1 timme efter att ha tagit läkemedlet. Om 
patienten utvecklar leverproblem ska behandlingen avbrytas. Behandlingen kan återupptas med en 
lägre dos om leverfunktionen återgår till den normala. 
För mer information om hur du använder Abiraterone Krka, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
 
Hur verkar Abiraterone Krka? 
Den aktiva substansen i Abiraterone Krka, abirateronacetat, görs i kroppen om till abirateron, vilket 
gör att kroppen slutar producera det manliga hormonet testosteron. Abirateron gör detta genom att 
blockera ett enzym som kallas CYP17 och som finns i testiklarna och på andra ställen i kroppen. 
Eftersom cancern behöver tillförsel av testosteron för att överleva och växa kan Abiraterone Krka, 
genom att minska produktionen av testosteron, göra att prostatacancern växer långsammare. 
Hur har Abiraterone Krkas effekt undersökts? 
Fördelarna och riskerna med den aktiva substansen vid godkänd användning har redan studerats för 
referensläkemedlet Zytiga och behöver inte studeras igen för Abiraterone Krka. 
Liksom för alla läkemedel har företaget lagt fram kvalitetsdata för Abiraterone Krka. Företaget har 
också visat i en studie att det är ”bioekvivalent” med referensläkemedlet. Två läkemedel är 
bioekvivalenta när de bildar samma halter av den aktiva substansen i kroppen och förväntas därmed 
ha samma effekt. 
Vilka är fördelarna och riskerna med Abiraterone Krka? 
Eftersom Abiraterone Krka är ett generiskt läkemedel och är bioekvivalent med referensläkemedlet 
anses dess fördelar och risker vara desamma som för referensläkemedlet. 
Varför är Abiraterone Krka godkänt i EU? 
Europeiska läkemedelsmyndigheten (EMA) fann att det styrkts att Abiraterone Krka i enlighet med 
EU:s krav har likvärdig kvalitet och är bioekvivalent med Zytiga. EMA fann därför att fördelarna är 
större än de konstaterade riskerna, liksom för Zytiga, och att Abiraterone Krka kan godkännas för 
användning i EU. 
Vad görs för att garantera säker och effektiv användning av Abiraterone 
Krka? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Abiraterone Krka har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Abiraterone Krka kontinuerligt. 
Biverkningar som har rapporterats för Abiraterone Krka utvärderas noggrant och nödvändiga åtgärder 
vidtas för att skydda patienterna. 
Mer information om Abiraterone Krka 
Mer information om Abiraterone Krka finns på EMA:s webbplats: 
ema.europa.eu/medicines/human/EPAR/abiraterone-krka. Information om referensläkemedlet finns 
också på EMA:s webbplats. 
Abiraterone Krka (abirateronacetat) 
EMA/258413/2021 
Sida 2/2 
 
 
 
