EMA/96577/2024 
EMEA/H/C/003746 
Otezla (apremilast) 
Sammanfattning av Otezla och varför det är godkänt inom EU 
Vad är Otezla och vad används det för? 
Otezla är ett läkemedel som används för att behandla vuxna med följande tillstånd: 
•  Måttlig till svår plackpsoriasis (en sjukdom som orsakar röda fjällande fläckar på huden). Det ges 
till patienter som inte har svarat på eller inte kan få andra systemiska behandlingar (som påverkar 
hela kroppen) för sin psoriasis, såsom behandling med ciklosporin, metotrexat eller PUVA 
(psoralen-ultraviolett-A). PUVA är en typ av behandling där patienten får ett läkemedel som 
innehåller en förening som kallas ”psoralen” och därefter utsätts för ultraviolett ljus. 
•  Aktiv psoriasisartrit (inflammation i lederna som har samband med psoriasis) hos patienter när de 
inte kan få eller inte har svarat tillräckligt väl på behandlingar med så kallade 
sjukdomsmodifierande antireumatiska läkemedel (DMARD). Otezla kan ges som enda läkemedel 
eller i kombination med andra DMARD. 
•  Sår i munnen som orsakats av Behçets sjukdom, en inflammatorisk sjukdom som kan påverka 
många delar av kroppen. 
Otezla innehåller den aktiva substansen apremilast. 
Hur används Otezla? 
Otezla är receptbelagt och behandling ska endast inledas av en läkare med erfarenhet av att 
diagnostisera och behandla psoriasis eller psoriasisartrit. 
Läkemedlet finns som tabletter (10 mg, 20 mg och 30 mg). Behandlingen inleds med en dos på 10 mg 
på dag 1, och dosen ökas sedan gradvis under en vecka upp till den rekommenderade dosen 30 mg 
två gånger dagligen. Patienter med gravt nedsatt njurfunktion bör få lägre doser. Behandlingssvaret 
ska utvärderas regelbundet och användningen av Otezla ska omprövas om ingen förbättring ses efter 
sex månader. 
För mer information om hur Otezla används, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2024. Reproduction is authorised provided the source is acknowledged. 
 
 
  
 
 
 
 
Hur verkar Otezla? 
Den aktiva substansen i Otezla, apremilast, blockerar verkan av fosfodiesteras 4 (PDE4), ett enzym 
inuti cellerna. Detta enzym bidrar till att sätta i gång produktionen av cytokiner, en typ av 
signalmolekyl i immunsystemet (kroppens naturliga försvar) som medverkar i inflammationen och 
andra processer som orsakar psoriasis och psoriasisartrit. Genom att blockera enzymet PDE4 minskar 
apremilast nivån av cytokiner i kroppen. Därmed minskar inflammationen och andra symtom på 
psoriasis, psoriasisartrit och Behçets sjukdom. 
Vilka fördelar med Otezla har visats i studierna? 
Psoriasis 
För behandling av psoriasis har Otezla undersökts i två huvudstudier på sammanlagt 1 257 patienter 
med måttlig till svår plackpsoriasis, där Otezla jämfördes med placebo (overksam behandling). 
Huvudeffektmåttet i båda studierna var andelen patienter som svarade på behandlingen efter 
16 veckor. Svar på behandling definierades som patienter som hade en minskning på minst 75 procent 
inom en symtompoängskala som kallas PASI-75 (Psoriasis Area Severity Index, utbredning och 
svårighetsgrad av psoriasis). Av de patienter som fick Otezla i dessa två studier svarade 33 procent 
(168 av 562) och 29 procent (79 av 274) på behandling. Detta kan jämföras med 5 procent (15 av 
282) och 6 procent (8 av 137) av dem som fick placebo. 
Psoriasisartrit 
För behandling av psoriasisartrit har Otezla jämförts med placebo i tre huvudstudier med 
1 493 patienter vars sjukdom var aktiv trots tidigare behandling. Patienter som redan tog andra 
småmolekylära DMARD, som t.ex. metotrexat, fortsatte med denna behandling under studien. 
Huvudeffektmåttet var en förbättring på 20 procent enligt ett mått som mäter symtom såsom ömma 
och svullna leder (ACR-20) efter 16 veckors behandling. Detta uppnåddes hos mellan 32 och 
41 procent av patienterna som fick den godkända dosen av Otezla i de tre studierna, jämfört med 18 
till 19 procent av dem som fick placebo. Nytta sågs både hos patienter som tog Otezla som enda 
läkemedel och hos dem som även tog andra DMARD. 
Vad gäller nyttan för både psoriasis och psoriasisartrit fanns det belägg för en kvarstående nytta när 
behandlingen förlängdes (till 32 respektive 52 veckor). 
Behçets sjukdom 
För behandling av Behçets sjukdom har Otezla jämförts med placebo i en studie på 207 patienter med 
munsår som orsakas av detta tillstånd. Av de patienter som tog Otezla i denna studie hade 53 procent 
inte längre munsår efter tre månader, jämfört med 22 procent av dem som tog placebo. 
Vilka är riskerna med Otezla? 
De vanligaste biverkningarna som orsakas av Otezla (kan förekomma hos fler än 1 av 10 användare) 
är diarré, illamående, övre luftvägsinfektion (förkylning) och huvudvärk. 
Otezla får inte användas under graviditet och kvinnor som kan bli gravida bör använda effektiva 
preventivmedel under behandlingen. En fullständig förteckning över biverkningar och restriktioner för 
Otezla finns i bipacksedeln. 
Otezla (apremilast)  
EMA/96577/2024 
Sida 2/3 
 
 
 
Varför är Otezla godkänt i EU? 
Europeiska läkemedelsmyndigheten (EMA) fann att fördelarna med Otezla är större än riskerna och att 
läkemedlet kan godkännas för försäljning i EU. 
När det gäller att minska symtom på psoriasis och psoriasisartrit kunde nyttan med Otezla visas i 
huvudstudierna. Otezla jämfördes inte med andra godkända behandlingar och för psoriasisartrit 
saknades det röntgenbevis för en effekt på sjukdomens utveckling. Men eftersom biverkningarna 
huvudsakligen är lindriga eller måttliga och eftersom läkemedlet tas genom munnen kan patienterna 
lättare acceptera läkemedlet. 
När det gäller Behçets sjukdom visade sig Otezla vara effektivt för att minska antalet munsår. Munsår 
är vanligt hos patienter med detta tillstånd och kan vara smärtsamt och svårbehandlat. 
Vad görs för att garantera säker och effektiv användning av Otezla? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Otezla har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Otezla kontinuerligt. 
Biverkningar som har rapporterats för Otezla utvärderas noggrant och nödvändiga åtgärder vidtas för 
att skydda patienterna. 
Mer information om Otezla 
Den 15 januari 2015 beviljades Otezla ett godkännande för försäljning som gäller i hela EU. 
Mer information om Otezla finns på EMA:s webbplats: ema.europa.eu/medicines/human/EPAR/otezla 
Denna sammanfattning uppdaterades senast 03-2020. 
Otezla (apremilast)  
EMA/96577/2024 
Sida 3/3 
 
 
 
