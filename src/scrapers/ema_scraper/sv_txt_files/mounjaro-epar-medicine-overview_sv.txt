EMA/509997/2023 
EMEA/H/C/005620 
Mounjaro (tirzepatid) 
Sammanfattning av Mounjaro och varför det är godkänt inom EU 
Vad är Mounjaro och vad används det för? 
Mounjaro är ett läkemedel som används i kombination med kost och motion för att behandla vuxna 
med typ 2-diabetes som är otillräckligt kontrollerad. Det kan ges som enda behandling till patienter 
som inte kan ta metformin (ett annat läkemedel mot diabetes) eller som tilläggsbehandling 
tillsammans med andra diabetesläkemedel. 
Mounjaro används också i kombination med kost och motion för att hjälpa personer att gå ned i vikt 
och hålla sin vikt under kontroll. Det ges till personer med obesitas (BMI på 30 kg/m2 eller mer) eller 
övervikt (BMI mellan 27 och 30 kg/m2) och som har viktrelaterade hälsoproblem såsom diabetes, 
onormalt höga nivåer av blodfetter, högt blodtryck eller obstruktiv sömnapné (frekventa 
andningsavbrott under sömn). BMI (kroppsmasseindex) är ett mått på vikt i förhållande till längd. 
Mounjaro innehåller den aktiva substansen tirzepatid. 
Hur används Mounjaro? 
Mounjaro finns som injektionsvätska, lösning i förfyllda injektionspennor och är receptbelagt. Det ges 
som en injektion en gång i veckan, under huden i buken, överarmen eller låret. Mounjaro ska injiceras 
samma dag varje vecka. 
För mer information om hur du använder Mounjaro, läs bipacksedeln eller tala med läkare eller 
apotekspersonal. 
Hur verkar Mounjaro? 
Den aktiva substansen i Mounjaro, tirzepatid, verkar på samma sätt som glukagonliknande peptid-1 
(GLP-1) och glukosberoende insulintropisk polypeptid (GIP). Dessa hormoner produceras i tarmen och 
binder till specifika receptorer (mål) i kroppen, såsom bukspottkörteln och hjärnan, osv. Detta ökar 
den mängd insulin som bukspottkörteln frisätter vid intag av föda och hjälper till att sänka 
blodsockernivåerna hos personer med typ 2-diabetes. Att rikta in sig på dessa receptorer minskar 
också aptiten och hjälper människor att hantera sin vikt. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2024. Reproduction is authorised provided the source is acknowledged. 
 
 
  
 
 
 
 
 
 
 
Vilka fördelar med Mounjaro har visats i studierna? 
Typ 2-diabetes 
I fem huvudstudier på över 6 000 vuxna med typ 2-diabetes visades Mounjaro kontrollera blodsockret 
effektivt. Huvudeffektmåttet i dessa studier var minskningen av andelen hemoglobin som hade glukos 
bundet till sig (HbA1c). Detta mått visar hur väl blodsockret kontrolleras. 
I två studier sänkte Mounjaro HbA1c-nivåerna med upp till 2,1 respektive 2,6 procentenheter efter 40 
veckor när det gavs tillsammans med befintlig behandling som antingen endast bestod av 
livsstilsförändringar eller av insulin glargin med eller utan metformin. Dessa resultat kunde jämföras 
med utebliven minskning respektive en minskning på 0,9 procentenheter hos de patienter som fick 
placebo (overksam behandling). 
I den tredje studien ledde behandling med Mounjaro till en sänkning av HbA1c-nivåerna med upp till 
2,5 procentenheter efter 40 veckor när det gavs som tillägg till behandling med metformin, jämfört 
med en minskning på 1,9 procentenheter hos patienter som fick semaglutid (ett annat läkemedel mot 
typ 2-diabetes). 
I den fjärde studien ledde behandling med Mounjaro till en sänkning av HbA1c-nivåerna med upp till 
2,4 procentenheter efter 52 veckor när det gavs som tillägg till behandling med metformin med eller 
utan en SGLT2-hämmare (en grupp läkemedel som används för att kontrollera blodsockernivåerna), 
jämfört med en minskning med 1,3 procentenheter hos patienter som fick insulin degludec. 
I den femte och sista studien ledde behandling med Mounjaro till en sänkning av HbA1c-nivåerna med 
upp till 2,6 procentenheter efter 52 veckor när det gavs som tillägg till behandling med upp till tre 
orala läkemedel (metformin, SGLT2-hämmare och sulfonureider (en annan grupp läkemedel som 
används för att kontrollera blodsockernivåerna), jämfört med en minskning med 1,4 procentenheter 
hos patienter som fick insulin glargin. 
Viktminskning 
Mounjaro var effektivt när det gällde att hjälpa människor att gå ned i vikt i en studie på över 2,500 
vuxna med obesitas (BMI över 30 kg/m2) eller övervikt (BMI mellan 27 och 30 kg/m2) och som hade 
minst ett viktrelaterat hälsoproblem. Personer som använde Mounjaro i kombination med kost och 
motion i 72 veckor gick i denna studie ned i vikt med i genomsnitt minst 15 procent, beroende på 
vilken dos de fick. Detta kan jämföras med 3 procent hos dem som fick placebo. Över 85 procent av 
dem som tog Mounjaro kunde gå ned i vikt med minst 5 procent, jämfört med 35 procent av dem som 
fick placebo. 
Vilka är riskerna med Mounjaro? 
En fullständig förteckning över biverkningar och restriktioner för Mounjaro finns i bipacksedeln. 
De vanligaste biverkningarna som orsakas av Mounjaro (kan förekomma hos fler än 1 av 10 
användare) är besvär kopplade till matsmältningssystemet, såsom illamående och diarré. Förstoppning 
och kräkningar sågs hos upp till 1 av 10 användare. Biverkningar kopplade till matsmältningssystemet 
var i allmänhet lindriga eller måttliga i svårighetsgrad och inträffade oftare när dosen av Mounjaro 
ändrades. 
Mounjaro (tirzepatid)  
EMA/509997/2023 
Sida 2/3 
 
 
 
 
Varför är Mounjaro godkänt i EU? 
Studier visar att Mounjaro är effektivt när det gäller att sänka blodsockernivåerna hos patienter med 
typ 2-diabetes när det ges ensamt eller i kombination med andra diabetesläkemedel, utan att avsevärt 
öka risken för alltför låga blodsockernivåer. Hos patienter med obesitas eller övervikt med 
viktrelaterade komplikationer ledde behandling med Mounjaro till viktminskning, främst på grund av 
förlust av fettmängd. Dessutom förbättrade Mounjaro andra värden, såsom blodtrycksnivåerna och 
mängden blodfetter. 
Biverkningarna av Mounjaro är hanterbara och dess säkerhet kommer även fortsättningsvis att 
övervakas. Europeiska läkemedelsmyndigheten (EMA) fann därför att fördelarna med Mounjaro är 
större än riskerna och att Mounjaro kan godkännas för försäljning i EU. 
Vad görs för att garantera säker och effektiv användning av Mounjaro? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Mounjaro har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Mounjaro kontinuerligt. 
Misstänkta biverkningar som har rapporterats för Mounjaro utvärderas noggrant och nödvändiga 
åtgärder vidtas för att skydda patienterna. 
Mer information om Mounjaro 
Den 15 september 2022 beviljades Mounjaro ett godkännande för försäljning som gäller i hela EU. 
Mer information om Mounjaro finns på EMA:s webbplats: 
ema.europa.eu/en/medicines/human/EPAR/mounjaro 
Denna sammanfattning uppdaterades senast 12-2023. 
Mounjaro (tirzepatid)  
EMA/509997/2023 
Sida 3/3 
 
 
 
 
