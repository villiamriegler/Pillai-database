EMA/397800/2023 
EMEA/H/C/005756 
Apretude (kabotegravir) 
Sammanfattning av Apretude och varför det är godkänt inom EU 
Vad är Apretude och vad används det för? 
Apretude är ett läkemedel som används för att förebygga sexuellt överförd HIV-1-infektion 
(preexponeringsprofylax) hos vuxna och ungdomar med en kroppsvikt på minst 35 kg som löper hög 
risk att smittas. Det ska användas i kombination med åtgärder för säkert sex, såsom användning av 
kondom. 
Apretude innehåller den aktiva substansen kabotegravir. 
Hur används Apretude? 
Läkemedlet är receptbelagt och behandling ska förskrivas av hälso- och sjukvårdspersonal som har 
erfarenhet av preexponeringsprofylax för hiv. 
Apretude finns som tabletter och som en depotinjektion. Depot innebär att den aktiva substansen 
frisätts långsamt under några veckor efter injektionen. Injektionen ska ges av hälso- och 
sjukvårdspersonal. De första två injektionerna ges en gång i månaden. Därefter ges en injektion 
varannan månad. 
Alternativt kan man ta läkemedlet i tablettform. Tabletterna tas då en gång om dagen i en månad. 
Användning av tabletter väntas ge en snabbare återhämtning i händelse av biverkningar. Om 
tabletterna tolereras utan biverkningar ska patienten byta till injektionen efter en månad. 
För mer information om hur du använder Apretude, läs bipacksedeln eller tala med läkare eller 
apotekspersonal. 
Hur verkar Apretude? 
Kabotegravir är en integrashämmare. Det blockerar integras, ett enzym som HIV-1-viruset behöver för 
att framställa nya kopior av sig självt i kroppen. Vid exponering för viruset kommer därmed risken för 
att viruset förökar sig och sprider sig från infektionsstället att minska. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Vilka fördelar med Apretude har visats i studierna? 
I två huvudstudier har Apretude utvärderats som behandling för preexponeringsprofylax. I den ena 
studien jämfördes Apretude med preexponeringsprofylax av standardtyp 
(tenofovirdisoproxilfumarat/emtricitabin) hos hivnegativa manliga cispersoner och transsexuella 
kvinnor som har sex med män. Av 2 278 personer som tog Apretude testades 12 positivt för HIV-1-
infektion omkring 3 år (153 veckor) efter behandlingen. Detta kan jämföras med 39 av 2 281 personer 
som fick standardbehandling. 
I den andra studien, som omfattade drygt 3 200 hivnegativa kvinnliga cispersoner, jämfördes Apretude 
med preexponeringsprofylax av standardtyp (tenofovirdisoproxilfumarat/emtricitabin). Av dem som tog 
Apretude testades 3 av 1 613 positivt för HIV-1-infektion 1 år efter behandlingen, jämfört med 36 av 
1 610 av dem som fick preexponeringsprofylax av standardtyp. 
Vilka är riskerna med Apretude? 
En fullständig förteckning över biverkningar och restriktioner för Apretude finns i bipacksedeln. 
De vanligaste biverkningarna som orsakas av Apretude (kan förekomma hos fler än 1 av 10 
användare) är reaktioner på injektionsstället, huvudvärk, diarré och ökade nivåer av leverenzymet 
transaminas. 
Apretude får inte ges till personer som inte har testats för hiv eller som är hivpositiva. Apretude får 
inte heller användas tillsammans med vissa andra läkemedel, såsom rifampicin, rifapentin, 
karbamazepin, oxkarbazepin, fenytoin eller fenobarbital. 
Varför är Apretude godkänt i EU? 
Huvudstudierna visade att Apretude är effektivt när det gäller att minska risken för hivinfektion och att 
det överlag tolererades väl. Reaktionerna på injektionsstället var i allmänhet lindriga och risken 
minskade under användningstiden. Allvarligare biverkningar som innebär ändrade tankemönster eller 
ändrat beteende har sällan rapporterats hos personer med en befintlig psykiatrisk sjukdom och detta 
hanteras genom rekommendationer för psykologstöd före och under behandlingen. 
Europeiska läkemedelsmyndigheten (EMA) fann därför att fördelarna med Apretude är större än 
riskerna och att Apretude kan godkännas för försäljning i EU. 
Vad görs för att garantera säker och effektiv användning av Apretude? 
Företaget som marknadsför Apretude kommer att tillhandahålla en vägledning för läkare och personer 
som använder läkemedlet med information om användningen av Apretude. Hälso- och 
sjukvårdspersonal kommer också att få en checklista som ska följas vid förskrivning och användning 
av läkemedlet samt ett påminnelsekort för att dela ut till personer som får Apretude som 
preexponeringsprofylax. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Apretude har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Apretude kontinuerligt. 
Misstänkta biverkningar som har rapporterats för Apretude utvärderas noggrant och nödvändiga 
åtgärder vidtas för att skydda patienterna. 
Apretude (kabotegravir)  
EMA/397800/2023 
Sida 2/3 
 
 
 
Mer information om Apretude 
Mer information om Apretude finns på EMA:s webbplats: 
ema.europa.eu/medicines/human/EPAR/apretude. 
Apretude (kabotegravir)  
EMA/397800/2023 
Sida 3/3 
 
 
 
