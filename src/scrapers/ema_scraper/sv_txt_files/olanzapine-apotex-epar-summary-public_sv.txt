EMA/386253/2010  
EMEA/H/C/1178 
Sammanfattning av EPAR för allmänheten 
Olanzapin Apotex 
olanzapin 
Detta är en sammanfattning av det offentliga europeiska utredningsprotokollet (EPAR) för Olanzapin 
Apotex. Det förklarar hur Kommittén för humanläkemedel (CHMP) bedömt läkemedlet och hur den 
kommit fram till sitt yttrande om att bevilja godkännande för försäljning och sina rekommendationer 
om hur läkemedlet ska användas. 
Vad är Olanzapin Apotex? 
Olanzapin Apotex är ett läkemedel som innehåller den aktiva substansen olanzapin. Det finns som vita, 
runda filmdragerade tabletter (2,5, 5, 7,5 och 10 mg) och som gula, runda munsönderfallande 
tabletter (5, 10, 15 och 20 mg). Munsönderfallande tabletter är tabletter som löses upp i munnen. 
Olanzapin Apotex är ett generiskt läkemedel, vilket innebär att det liknar referensläkemedel som redan 
är godkända i EU. Referensläkemedlen är Zyprexa och Zyprexa Velotab. Mer information om generiska 
läkemedel finns i dokumentet med frågor och svar här. 
Vad används Olanzapin Apotex för? 
Olanzapin Apotex används för att behandla vuxna med schizofreni. Schizofreni är en psykisk sjukdom 
som har en rad symtom, bland annat förvirring i tanke och tal, hallucinationer (att höra eller se saker 
som inte finns), misstänksamhet och vanföreställningar. Olanzapin Apotex stabiliserar också 
stämningsläget hos patienter som har svarat på en första behandling. 
Olanzapin Apotex används även för att behandla måttliga till svåra maniska episoder (extrem 
upprymdhet) hos vuxna. Det kan också användas för att förhindra återfall i sådana maniska episoder 
hos vuxna med bipolär sjukdom (en psykisk sjukdom med perioder av omväxlande onormal 
upprymdhet och depression) som har svarat på en första behandling. 
Läkemedlet är receptbelagt. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail  info@ema.europa.eu  Website  www.ema.europa.eu 
An agency of the European Union   
© European Medicines Agency, 2010. Reproduction is authorised provided the source is acknowledged. 
 
 
 
 
 
 
Hur används Olanzapin Apotex? 
Den rekommenderade startdosen för Olanzapin Apotex beror på vilken sjukdom som behandlas: 10 mg 
per dag ges vid schizofreni och för att förebygga maniska episoder och 15 mg per dag ges vid 
behandling av maniska episoder, förutom när Olanzapin Apotex ges tillsammans med andra läkemedel, 
då startdosen kan vara 10 mg per dag. Dosen justeras efter hur väl patienten svarar på och tolererar 
behandlingen. Det vanliga dosintervallet är mellan 5 och 20 mg per dag. De munsönderfallande 
tabletterna placeras på tungan där de löses upp i saliven. De kan även lösas upp i vatten och drickas. 
Patienter över 65 år samt patienter som har problem med levern eller njurarna kan behöva en lägre 
startdos på 5 mg per dag. 
Hur verkar Olanzapin Apotex? 
Den aktiva substansen i Olanzapin Apotex, olanzapin, är ett antipsykotiskt läkemedel. Det är känt som 
ett ”atypiskt” antipsykotiskt läkemedel eftersom det skiljer sig från äldre antipsykotiska läkemedel som 
har funnits sedan 1950-talet. Olanzapin Apotex exakta verkningsmekanism är okänd, men läkemedlet 
binder till flera olika receptorer på ytan av nervcellerna i hjärnan. Detta stör de signaler som överförs 
mellan hjärncellerna av signalsubstanser, kemiska ämnen som gör det möjligt för nervceller att 
kommunicera med varandra. Man tror att olanzapins gynnsamma effekt beror på att ämnet blockerar 
receptorerna för signalsubstanserna 5-hydroxytrypamin (kallas även serotonin) och dopamin. Eftersom 
dessa signalsubstanser spelar roll vid schizofreni och bipolär sjukdom kan olanzapin bidra till att 
normalisera hjärnaktiviteten och lindra sjukdomssymtomen. 
Hur har Olanzapin Apotex effekt undersökts? 
Eftersom Olanzapin Apotex är ett generiskt läkemedel har studierna på patienter begränsats till tester 
som visar att det är bioekvivalent med referensläkemedlen. Läkemedel är bioekvivalenta när de bildar 
samma halter av den aktiva substansen i kroppen. 
Vilka är fördelarna och riskerna med Olanzapin Apotex? 
Eftersom Olanzapin Apotex är ett generiskt läkemedel och är bioekvivalent med referensläkemedlen 
anses dess fördelar och risker vara desamma som för referensläkemedlen. 
Varför har Olanzapin Apotex godkänts? 
CHMP fann att det styrkts att Olanzapin Apotex i enlighet med EU:s krav har likvärdig kvalitet och är 
bioekvivalent med Zyprexa och Zyprexa Velotab.  CHMP fann därför att fördelarna är större än de 
konstaterade riskerna, liksom för Zyprexa och Zyprexa Velotab. Kommittén rekommenderade att 
Olanzapin Apotex skulle godkännas för försäljning. 
Mer information om Olanzapin Apotex: 
Den 10 juni 2010 beviljade Europeiska kommissionen Apotex Europe B.V. ett godkännande för 
försäljning av Olanzapin Apotex som gäller i hela Europeiska unionen. Godkännandet för försäljning 
gäller i fem år och kan därefter förlängas. 
Det offentliga europeiska utredningsprotokollet (EPAR) finns i sin helhet här. Mer information om 
behandling med Olanzapin Apotex finns i bipacksedeln (ingår också i EPAR). Du kan också kontakta din 
läkare eller ditt apotek. 
EPAR för referensläkemedlen finns också i sin helhet på EMA:s webbplats. 
Olanzapin Apotex  
EMA/386253/2010  
Sida  2/3
 
 
 
Denna sammanfattning aktualiserades senast 04-2010. 
Olanzapin Apotex  
EMA/386253/2010  
Sida  3/3
 
 
 
