European Medicines Agency  
Dok.ref.: EMEA/703031/2009 
EMEA/H/C/219 
Ammonaps 
Natriumfenylbutyrat 
Sammanfattning av EPAR för allmänheten 
Detta är en sammanfattning av det offentliga europeiska utredningsprotokollet (EPAR). Det 
förklarar hur Kommittén för humanläkemedel (CHMP) bedömt de studier som gjorts och hur den 
kommit fram till sina rekommendationer om hur läkemedlet ska användas. 
Vill du ha mer information om sjukdomen eller behandlingen kan du läsa bipacksedeln (ingår 
också i EPAR) eller kontakta din läkare eller ditt apotek. Läs de vetenskapliga slutsatserna (ingår 
också i EPAR) om du vill ha mer information om vad CHMP bygger sina rekommendationer på. 
Vad är Ammonaps? 
Ammonaps är ett läkemedel som innehåller den aktiva substansen natriumfenylbutyrat. Det finns som 
vita ovala tabletter (500 mg) och som granulat (940 mg/g). 
Vad används Ammonaps för? 
Ammonaps används för att behandla patienter med rubbningar i ureaomsättningen. Dessa patienter 
kan inte göra sig av med restkväve i kroppen eftersom de saknar vissa enzymer som vanligen finns i 
levern. I kroppen förekommer restkvävet i form av ammoniak, som är giftigt i synnerhet för hjärnan. 
Ammonaps ges till patienter som saknar ett eller flera av enzymerna karbamylfosfatsyntetas, 
ornitintranskarbamylas och argininsuccinatsyntetas. Det kan ges till patienter med följande former av 
sjukdomen: 
•  Sjukdom med tidig debut hos spädbarn som har fullständig brist på ett eller flera av dessa enzymer 
inom den första levnadsmånaden. 
•  Sjukdom med sen debut hos patienter som har partiell brist på ett enzym från en månads ålder och 
som fått hjärnskador orsakade av höga ammoniaknivåer i blodet. 
Läkemedlet är receptbelagt. 
Hur används Ammonaps? 
Behandling med Ammonaps ska övervakas av läkare med erfarenhet av att behandla patienter med 
rubbningar i ureaomsättningen. 
Ammonaps ges som tillägg till andra behandlingar och tillsammans med en speciell, proteinfattig kost 
för att öka kväveintaget. Den dagliga dosen Ammonaps anpassas individuellt och beror på patientens 
kost, längd och vikt. Patienten måste genomgå regelbundna blodprovskontroller för att fastställa rätt 
daglig dosering. Dosen Ammonaps ska delas upp på lika stora deldoser och tas vid varje måltid. 
Tabletterna är avsedda för vuxna och barn och granulatet för spädbarn samt för patienter som inte kan 
svälja tabletter. Granulatet blandas antingen med mat eller dryck precis före intag eller löses upp i 
vatten för att ges via en slang genom magen eller näsan till magsäcken. 
Ammonaps är en långtidsbehandling och måste intas tills patienten har genomgått en lyckad 
levertransplantation. 
Hur verkar Ammonaps? 
När man äter protein får kroppen i sig kväve som sedan omvandlas till ammoniak. Eftersom patienter 
med rubbningar i ureaomsättningen inte kan göra sig av med ammoniaken i kroppen kan den nå höga 
7 Westferry Circus, Canary Wharf,  London  E14 4HB, UK 
Tel. (44-20) 74 18 84 00  Fax (44-20) 74 18 84 16 
E-mail: mail@emea.europa.eu     http://www.emea.europa.eu 
© European Medicines Agency, 2009. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
 
 
 
nivåer. Detta kan orsaka allvarliga problem, bland annat invaliditet, hjärnskador och dödsfall. Den 
aktiva substansen i Ammonaps, natriumfenylbutyrat, omvandlas till ämnet fenylacetat i kroppen. 
Fenylacetat förenas med aminosyran glutamin som innehåller kväve till ett ämne som kroppen kan 
göra sig av med genom njurarna. På så sätt sjunker kvävenivåerna i kroppen, vilket minskar mängden 
ammoniak som bildas. 
Hur har Ammonaps effekt undersökts? 
Ammonaps har undersökts på 82 patienter med rubbningar i ureaomsättningen som behandlades med 
Ammonaps och inte hade fått andra behandlingar för sin sjukdom tidigare. Ammonaps jämfördes inte 
med några andra läkemedel. Det viktigaste effektmåttet var överlevnad, men i studien undersöktes 
också förekomsten av hyperammonemi (perioder med mycket höga ammoniaknivåer i blodet), 
kognitiv utveckling (utveckling av förmågan att tänka, lära och komma ihåg), tillväxt och nivåer av 
ammoniak och glutamin i blodet. 
Vilken nytta har Ammonaps visat vid studierna? 
Andelen överlevande bland spädbarn som fick Ammonaps var totalt omkring 80 procent. Spädbarn 
som inte får behandling dör däremot vanligtvis under sitt första levnadsår. Andelen överlevande var 
högre bland patienter som utvecklat sjukdomen senare i livet. Det är viktigt att diagnosen ställs tidigt 
och att behandlingen påbörjas omedelbart för att minska risken för invaliditet. 
Vilka är riskerna med Ammonaps? 
De vanligaste biverkningarna (uppträder hos fler än 1 av 10 patienter) är amenorré (uteblivna 
menstruationer) eller oregelbundna menstruationer, men dessa uppträder endast hos kvinnor i fertil 
ålder. Andra vanliga biverkningar är onormal njurfunktion och onormalt antal blodkroppar (röda 
blodkroppar, vita blodkroppar och blodplättar). Förteckningen över samtliga biverkningar som 
rapporterats för Ammonaps finns i bipacksedeln. 
Ammonaps ska inte ges till personer som kan vara överkänsliga (allergiska) mot natriumfenylbutyrat 
eller något annat innehållsämne. Det får heller inte ges till kvinnor som är gravida eller ammar. 
Varför har Ammonaps godkänts? 
Kommittén för humanläkemedel (CHMP) fann att rubbningar i ureaomsättningen är en allvarlig 
sjukdom med få behandlingsalternativ och att Ammonaps har visat sig förhindra att 
ammoniaknivåerna i blodet blir för höga. Trots att endast begränsad information fanns tillgänglig fann 
CHMP därför att fördelarna med Ammonap är större än riskerna som tilläggsterapi vid 
långtidsbehandling av rubbningar i ureaomsättningen. Kommittén rekommenderade att Ammonaps 
skulle godkännas för försäljning. 
Ammonaps godkändes enligt förfarandet för undantagsfall eftersom det på grund av att sjukdomen är 
sällsynt endast fanns begränsad information tillgänglig vid tiden för godkännandet. Eftersom företaget 
har tillhandahållit den kompletterande information som begärdes upphörde villkoret ”i undantagsfall” 
att gälla den 6 juli 2004. 
Mer information om Ammonaps: 
Den 8 december 1999 beviljade Europeiska kommissionen ett godkännande för försäljning av 
Ammonaps som gäller i hela Europeiska unionen. Godkännandet för försäljning förlängdes den 
8 december 2004 och den 8 december 2009. Innehavaren av godkännandet för försäljning är Swedish 
Orphan International AB. 
Det offentliga europeiska utredningsprotokollet (EPAR) finns i sin helhet här. 
Denna sammanfattning aktualiserades senast 12-2009. 
2/2 
 
 
 
 
 
 
 
 
