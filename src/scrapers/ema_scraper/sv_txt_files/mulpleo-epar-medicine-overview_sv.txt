EMA/553072/2019 
EMEA/H/C/004720 
Mulpleo1 (lusutrombopag) 
Sammanfattning av Mulpleo och varför det är godkänt inom EU 
Vad är Mulpleo och vad används det för? 
Mulpleo är ett läkemedel som används för att förebygga kraftig blödning hos vuxna med 
trombocytopeni beroende på långvarig leversjukdom. Patienter med trombocytopeni har minskat antal 
blodplättar (komponenter som hjälper blodet att levra sig), vilket kan orsaka för kraftig blödning. 
Läkemedlet är avsett för patienter som genomgår ett invasivt ingrepp (ett medicinskt förfarande som 
innebär att huden skärs upp eller punkteras eller att instrument förs in i kroppen). 
Mulpleo innehåller den aktiva substansen lusutrombopag. 
Hur används Mulpleo? 
Mulpleo finns som tabletter på 3 mg. Läkemedlet är receptbelagt. 
Behandlingen med Mulpleo ska inledas minst 8 dagar före ingreppet och den rekommenderade dosen 
är 1 tablett dagligen i 7 dagar. 
För att få mer information om hur Mulpleo används, läs bipacksedeln eller tala med läkare eller 
apotekspersonal. 
Hur verkar Mulpleo? 
I kroppen finns ett hormon, trombopoetin, som stimulerar produktionen av blodplättar genom att 
binda till receptorer (mål) i benmärgen. Den aktiva substansen i Mulpleo, lusutrombopag, binder till 
samma receptorer som trombopoetin, vilket bidrar till att öka antalet blodplättar. 
Vilka fördelar med Mulpleo har visats i studierna? 
I två huvudstudier på vuxna med lågt antal blodplättar på grund av långvarig leversjukdom ökade 
Mulpleo antalet blodplättar före ett invasivt ingrepp och minskade behovet av transfusioner. 
1 Kallades tidigare Lusutrombopag Shionogi. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
 
                                       
I den första studien, som omfattade 96 vuxna, konstaterades att 79 procent av patienterna som tog 
Mulpleo inte behövde någon transfusion av blodplättar före ingreppet, jämfört med 13 procent av 
patienterna som fick placebo (overksam behandling). I den andra studien, som omfattade 215 vuxna, 
konstaterades att 65 procent av patienterna som tog Mulpleo inte behövde någon transfusion av 
blodplättar före ingreppet, jämfört med 29 procent av patienterna som fick placebo. 
Vilka är riskerna med Mulpleo? 
Oönskade effekter som konstaterades i studier med patienter som tog Mulpleo var huvudvärk, 
illamående, portalventrombos (blockering i blodkärlen som för blod från tarmarna till levern) och 
utslag. Liknande effekter inträffade hos patienter som fick placebo. 
Mer information om biverkningar och restriktioner för Mulpleo finns i bipacksedeln. 
Varför är Mulpleo godkänt i EU? 
Studier har visat att Mulpleo ökar antalet blodplättar, vilket minskar risken för kraftig blödning under 
eller efter ett invasivt ingrepp och därmed minskar behovet av transfusion av blodplättar. De oönskade 
effekter som sågs i studierna tros bero på patienternas hälsotillstånd och typen av invasivt ingrepp 
som Mulpleo användes för. 
Europeiska läkemedelsmyndigheten (EMA) fann att fördelarna med Mulpleo är större än riskerna och 
att Mulpleo kan godkännas för försäljning i EU. 
Vad görs för att garantera säker och effektiv användning av Mulpleo? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Mulpleo har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Mulpleo kontinuerligt. 
Biverkningar som har rapporterats för Mulpleo utvärderas noggrant och nödvändiga åtgärder vidtas för 
att skydda patienterna. 
Mer information om Mulpleo 
Den 18 februari 2019 beviljades Mulpleo ett godkännande för försäljning som gäller i hela EU. 
Mer information om Mulpleo finns på EMA:s webbplats: 
ema.europa.eu/medicines/human/EPAR/mulpleo. 
Denna sammanfattning uppdaterades senast 10-2019. 
Mulpleo0F (lusutrombopag)  
EMA/553072/2019  
Sida 2/2 
 
 
 
