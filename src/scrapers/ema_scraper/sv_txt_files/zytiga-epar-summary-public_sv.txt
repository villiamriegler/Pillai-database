EMA/734994/2017 
EMEA/H/C/002321 
Sammanfattning av EPAR för allmänheten 
Zytiga 
abirateronacetat 
Detta är en sammanfattning av det offentliga europeiska utredningsprotokollet (EPAR) för Zytiga. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Zytiga ska användas. 
Praktisk information om hur Zytiga ska användas finns i bipacksedeln. Du kan också kontakta din 
läkare eller apotekspersonal. 
Vad är Zytiga och vad används det för? 
Zytiga är ett läkemedel som används för att behandla cancer i prostatan (en körtel i det manliga 
fortplantningssystemet) hos vuxna män när cancern är metastaserande (har spridit sig till andra delar 
av kroppen). 
Zytiga används tillsammans med läkemedlen prednison eller prednisolon i följande situationer: 
•  När cancern är nydiagnostiserad, av högrisktyp och fortfarande känslig för hormoner; Zytiga 
används då i kombination med en så kallad androgen deprivationsbehandling. 
•  När medicinsk kastrering (att med hjälp av läkemedel stoppa produktionen av manliga hormoner i 
kroppen) med androgen deprivationsbehandling inte har fungerat eller inte längre fungerar hos 
män som inte har några sjukdomssymtom eller endast milda sjukdomssymtom och som ännu inte 
behöver kemoterapi (läkemedel mot cancer). 
•  När medicinsk eller kirurgisk kastrering och kemoterapi som innehåller docetaxel inte har fungerat 
eller inte längre fungerar. 
Zytiga innehåller den aktiva substansen abirateronacetat. 
Hur används Zytiga? 
Zytiga finns som tabletter (250 och 500 mg) och är receptbelagt. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
  
 
 
 
Den rekommenderade dosen av Zytiga är 1 000 mg en gång per dag som tas minst två timmar efter 
måltid och minst en timme före nästa måltid. Om patienterna utvecklar leverproblem ska behandlingen 
avbrytas. Behandlingen kan återupptas med en lägre dos om leverfunktionen återgår till den normala. 
Mer information finns i bipacksedeln. 
Hur verkar Zytiga? 
Den aktiva substansen i Zytiga, abirateronacetat, görs i kroppen om till abirateron, vilket gör att 
kroppen slutar producera testosteron, ett manligt hormon. Abirateron gör detta genom att blockera ett 
enzym som kallas CYP17 och som finns i testiklarna och på andra ställen i kroppen. Eftersom cancern 
behöver tillförsel av testosteron för att överleva och växa kan en minskning av produktionen av 
testosteron göra att prostatacancern växer långsammare. 
Vilken nytta med Zytiga har visats i studierna? 
Zytiga jämfördes med placebo (overksam behandling) i tre huvudstudier. I studierna behandlades 
patienterna också med prednison eller prednisolon. 
En studie omfattade 1 209 patienter med nydiagnostiserad, hormonkänslig och metastaserande 
prostatacancer av högrisktyp. Huvudeffektmåttet var hur länge patienterna levde utan att deras 
sjukdom förvärrades. Patienter som behandlades med Zytiga levde i genomsnitt i 33 månader utan att 
sjukdomen förvärrades, jämfört med omkring 15 månader för patienter som fick placebo. 
I den andra studien ingick 1 088 män med metastaserande prostatacancer som inte hade några 
sjukdomssymtom eller endast milda sjukdomssymtom och för vilka kastreringsbehandling inte hade 
fungerat eller slutat att fungera. Patienter som behandlades med Zytiga levde i genomsnitt i omkring 
16 månader utan att sjukdomen förvärrades, jämfört med omkring 8 månader för patienter som fick 
placebo. 
I en tredje studie på 1 195 män med metastaserande prostatacancer vars sjukdom hade förvärrats 
trots kirurgisk eller medicinsk kastrering och kemoterapi med docetaxel var huvudeffektmåttet den 
totala överlevnaden (hur länge patienterna levde). Patienter som behandlades med Zytiga levde i 
knappt 15 månader från behandlingsstart jämfört med knappt 11 månader för patienter som fick 
placebo. 
Vilka är riskerna med Zytiga? 
De vanligaste biverkningarna som orsakas av Zytiga (uppträder hos fler än 1 av 10 patienter) är 
urinvägsinfektion, hypokalemi (låga kaliumnivåer i blodet), högt blodtryck, perifera ödem (svullna 
armar och ben på grund av vätskeansamling) och förhöjda nivåer av leverenzymer. Andra viktiga 
biverkningar omfattar hjärtproblem, leverproblem, frakturer och allergisk alveolit (en lungreaktion som 
orsakar hosta och andfåddhet). En fullständig förteckning över biverkningar som rapporterats för 
Zytiga finns i bipacksedeln. 
Zytiga får inte ges till patienter med kraftigt nedsatt leverfunktion. Det ska inte användas av kvinnor 
och får inte ges till kvinnor som är eller kan bli gravida. En fullständig förteckning över restriktioner 
finns i bipacksedeln. 
Zytiga  
EMA/734994/2017  
Sida 2/3 
 
 
 
 
 
Varför godkänns Zytiga? 
Europeiska läkemedelsmyndigheten fann att nyttan med Zytiga är större än riskerna och 
rekommenderade att Zytiga skulle godkännas för försäljning i EU. Myndigheten noterade att Zytiga i 
kombination med prednison eller prednisolon hade visats endera fördröja sjukdomsförloppet eller 
förbättra överlevnaden jämfört med placebo. Zytiga tolereras väl och läkemedlets risker anses 
hanterbara. 
Vad görs för att garantera säker och effektiv användning av Zytiga? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Zytiga har tagits med i produktresumén och bipacksedeln. 
Mer information om Zytiga 
Den 5 september 2011 beviljade Europeiska kommissionen ett godkännande för försäljning av Zytiga 
som gäller i hela EU. 
EPAR för Zytiga finns i sin helhet på EMA:s webbplats ema.europa.eu/Find medicine/Human 
medicines/European Public Assessment Reports. Mer information om behandling med Zytiga finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 11-2017. 
Zytiga  
EMA/734994/2017  
Sida 3/3 
 
 
 
 
 
 
