EMA/308741/2017 
EMEA/H/C/004241 
Sammanfattning av EPAR för allmänheten 
Ivabradine Accord 
ivabradin 
Detta är en sammanfattning av det offentliga europeiska utredningsprotokollet (EPAR) för Ivabradine 
Accord. Det förklarar hur EMA bedömt läkemedlet för att rekommendera godkännande i EU och 
villkoren för att använda det. Syftet är inte att ge några praktiska råd om hur Ivabradine Accord ska 
användas. 
Praktisk information om hur Ivabradine Accord ska användas finns i bipacksedeln. Du kan också 
kontakta din läkare eller apotekspersonal. 
Vad är Ivabradine Accord och vad används det för? 
Ivabradine Accord är ett läkemedel som används för att behandla symtom på långvarig stabil angina 
(”kärlkramp”, dvs. smärtor i bröst, käke och rygg vid fysisk ansträngning) hos vuxna med 
kranskärlssjukdom (hjärtsjukdom som orsakas av förträngning av blodkärlen som försörjer 
hjärtmuskeln med blod). Läkemedlet ges till patienter som har normal hjärtrytm och en hjärtfrekvens 
på minst 70 slag per minut. Det ges antingen till patienter som inte kan behandlas med betablockerare 
(en annan typ av läkemedel mot angina), eller i kombination med en betablockerare till patienter vars 
sjukdom inte kan kontrolleras med enbart en betablockerare. 
Ivabradine Accord ges också till patienter med långvarig hjärtsvikt (när hjärtat inte kan pumpa 
tillräckligt med blod till resten av kroppen) som har normal hjärtrytm och en hjärtfrekvens på minst 
75 slag per minut. Det ges i kombination med standardterapi som innehåller betablockerare eller till 
patienter som inte kan behandlas med betablockerare. 
Ivabradine Accord innehåller den aktiva substansen ivabradin. Det är ett generiskt läkemedel, vilket 
innebär att Ivabradine Accord innehåller samma aktiva substans och verkar på samma sätt som ett 
referensläkemedel som redan är godkänt i EU. Referensläkemedlet är Procoralan. Mer information om 
generiska läkemedel finns i dokumentet med frågor och svar här. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
 
  
 
 
 
 
Hur används Ivabradine Accord? 
Ivabradine Accord finns som tabletter (5 mg och 7,5 mg). Läkemedlet är receptbelagt. Den 
rekommenderade startdosen är 5 mg två gånger dagligen i samband med måltid, vilket läkaren kan 
öka till 7,5 mg två gånger dagligen eller minska till 2,5 mg (en halv 5 mg-tablett) två gånger dagligen 
beroende på patientens hjärtfrekvens och symtom. För patienter som är äldre än 75 år kan en lägre 
startdos på 2,5 mg två gånger dagligen användas. Behandlingen ska avbrytas om hjärtfrekvensen 
stadigvarande är lägre än 50 slag per minut eller om symtom på bradykardi (låg hjärtfrekvens) 
fortsätter. När läkemedlet används för angina ska behandlingen avbrytas om symtomen inte 
förbättrats efter 3 månader. Läkaren ska också överväga att avbryta behandlingen om läkemedlet 
endast haft begränsad effekt vad gäller att minska symtomen eller sänka hjärtfrekvensen. 
Hur verkar Ivabradine Accord? 
Symtomen på angina orsakas av att hjärtat inte får tillräckligt med syresatt blod. Vid stabil angina 
uppträder dessa symtom under fysisk ansträngning. Den aktiva substansen i Ivabradine Accord, 
ivabradin, blockerar ”If-kanalen” i sinusknutan, den naturliga ”pacemaker” som styr hjärtfrekvensen. 
När kanalen är blockerad sänks hjärtfrekvensen, vilket gör att hjärtat inte behöver arbeta lika hårt och 
därför behöver mindre mängd syresatt blod. Ivabradine Accord minskar eller förhindrar därmed 
symtomen på angina. 
Symtomen vid hjärtsvikt orsakas av att hjärtat inte pumpar runt tillräckligt med blod i kroppen. Genom 
att sänka hjärtfrekvensen minskar Ivabradine Accord belastningen på hjärtat, vilket bromsar förloppet 
vid hjärtsvikt och förbättrar symtomen. 
Hur har Ivabradine Accord effekt undersökts? 
Studier av fördelarna och riskerna med den aktiva substansen vid de godkända användningarna har 
redan utförts med referensläkemedlet Procoralan och behöver inte utföras på nytt med Ivabradine 
Accord.  
Liksom för alla läkemedel lade företaget fram studier över kvaliteten på Ivabradine Accord. Företaget 
genomförde också studier som visade att det är bioekvivalent med referensläkemedlet. Två läkemedel 
är bioekvivalenta när de bildar samma halter av den aktiva substansen i kroppen. De förväntas därför 
ha samma effekt. 
Vilka är fördelarna och riskerna med Ivabradine Accord? 
Eftersom Ivabradine Accord är ett generiskt läkemedel och är bioekvivalent med referensläkemedlet 
anses dess fördelar och risker vara desamma som för referensläkemedlet. 
Varför godkänns Ivabradine Accord? 
Kommittén för humanläkemedel (CHMP) fann att det styrkts att Ivabradine Accord i enlighet med EU:s 
krav har likvärdig kvalitet och är bioekvivalent med Procoralan. CHMP fann därför att nyttan är större 
än de konstaterade riskerna, liksom för Procoralan. Kommittén rekommenderade att Ivabradine Accord 
skulle godkännas för försäljning i EU. 
Ivabradine Accord  
EMA/308741/2017  
Sida 2/3 
 
 
 
Vad görs för att garantera säker och effektiv användning av Ivabradine 
Accord? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Ivabradine Accord har tagits med i produktresumén och 
bipacksedeln.   
Mer information om Ivabradine Accord 
EPAR för Ivabradine Accord finns i sin helhet på EMA:s webbplats ema.europa.eu/Find 
medicine/Human medicines/European public assessment reports. Mer information om behandling med 
Ivabradine Accord finns i bipacksedeln (ingår också i EPAR). Du kan också kontakta din läkare eller 
apotekspersonal. 
EPAR för referensläkemedlet finns också i sin helhet på EMA:s webbplats. 
Ivabradine Accord  
EMA/308741/2017  
Sida 3/3 
 
 
 
