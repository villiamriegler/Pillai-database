EMA/854050/2022 
EMEA/H/C/004978 
Brukinsa (zanubrutinib) 
Sammanfattning av Brukinsa och varför det är godkänt inom EU 
Vad är Brukinsa och vad används det för? 
Brukinsa är ett läkemedel för behandling av vuxna med blodcancer som drabbar en typ av vita 
blodkroppar som kallas B-lymfocyter eller B-celler. De typer av blodcancer som Brukinsa används mot 
är följande: 
•  Waldenströms makroglobulinemi (även känd som lymfoplasmocytiskt lymfom). Brukinsa ges som 
enda läkemedel till patienter som inte  har behandlats tidigare och som inte  kan behandlas med 
kemoimmunterapi (en typ av cancerbehandling) eller till  patienter som har fått minst  en tidigare 
behandling. 
•  Marginalzonslymfom. Brukinsa används som enda läkemedel när sjukdomen har kommit tillbaka 
efter minst en tidigare behandling som inriktats på CD20, ett protein som finns på B-lymfocyterna. 
•  Kronisk lymfatisk leukemi (KLL). Brukinsa ges som enda läkemedel till patienter för behandling av 
KLL. 
Brukinsa innehåller den aktiva substansen zanubrutinib. 
Hur används Brukinsa? 
Brukinsa finns som kapslar som tas genom munnen. Den rekommenderade dosen är 320 mg om 
dagen, som ska tas antingen  vid ett  tillfälle eller uppdelat på två tillfällen  (160 mg två gånger om 
dagen). 
Läkaren kan besluta att  avbryta behandlingen och minska dosen eller avbryta den om allvarliga 
biverkningar uppstår.  Läkaren kan också besluta att  minska dosen om Brukinsa tas tillsammans med 
vissa andra läkemedel. 
Brukinsa är receptbelagt och behandlingen ska inledas och övervakas av en läkare med erfarenhet av 
att  ge cancerläkemedel. För mer information om hur du använder Brukinsa, läs bipacksedeln eller tala 
med läkare eller apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European  Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Hur verkar Brukinsa? 
Den aktiva substansen i Brukinsa, zanubrutinib, blockerar verkan av ett enzym som kallas Brutons 
tyrosinkinas (BTK). BTK är viktigt för tillväxten av B-celler, däribland de onormala B-cellerna hos 
patienter med Waldenströms makroglobulinemi, marginalzonslymfom eller kronisk lymfatisk leukemi. 
Genom att  blockera verkan av BTK förväntas läkemedlet sakta ner sjukdomsförloppet. 
Vilka fördelar med Brukinsa har visats i studierna? 
Waldenströms makroglobulinemi 
I en huvudstudie  på 201  patienter med Waldenströms makroglobulinemi som inte  hade fått  en BTK-
hämmare tidigare jämfördes effekterna av Brukinsa med effekterna av ibrutinib,  en annan BTK-
hämmare som är godkänd inom EU.  Brukinsa och ibrutinib hade liknande effekter. Efter i genomsnitt 
20 månaders behandling hade cirka 28 procent av patienterna (29 av 102) som fick Brukinsa nästan 
inga tecken på cancer (mycket gott partiellt svar), jämfört med 19 procent (19 av 99) av patienterna 
som fick ibrutinib.  Gynnsamma effekter sågs både hos patienter som inte hade behandlats tidigare och 
hos patienter vars cancer hade kommit tillbaka eller som inte svarat på tidigare behandling. 
Marginalzonslymfom 
Huvudstudien  av Brukinsa vid marginalzonslymfom omfattade 66 patienter vars cancer hade kommit 
tillbaka eller inte svarat på tidigare behandling med inriktning på CD20. Totalt sett  uppvisade omkring 
68 procent (45 av 66) åtminstone ett  partiellt svar efter i genomsnitt 28  månaders behandling: 
26 procent (17 av 66) uppvisade ett  fullständigt  svar (inga tecken på cancer) och 42 procent (28 av 
66) uppvisade ett partiellt svar. 
Kronisk lymfatisk leukemi 
Fördelarna med Brukinsa vid kronisk lymfatisk leukemi har undersökts i två huvudstudier, som båda 
fortfarande pågår. I den första studien, som omfattade patienter med antingen KLL eller 
småcellsleukemi vars sjukdom inte hade behandlats tidigare, jämfördes Brukinsa med bendamustin i 
kombination med rituximab. Efter i genomsnitt  omkring 23  månaders behandling inträffade dödsfall 
eller tecken på att  cancern förvärrades hos omkring 15  procent av patienterna (36  av 241)  som fick 
Brukinsa, jämfört med omkring 30 procent (71 av 238)  av dem som fick bendamustin i kombination 
med rituximab. 
I den andra studien jämfördes Brukinsa med ibrutinib hos patienter med KLL eller småcellsleukemi 
vars sjukdom hade återkommit (recidiverad) eller inte  hade förbättrats (refraktär) efter minst en 
tidigare behandling. Brukinsa och ibrutinib hade liknande effekter. Efter i genomsnitt  omkring 
14 månaders behandling svarade sjukdomen på behandling hos omkring 78 procent av patienterna 
(162  av 207) som fick Brukinsa, jämfört med omkring 63 procent (130  av 208)  av dem som fick 
ibrutinib. 
Vilka är riskerna med Brukinsa? 
De vanligaste biverkningarna som orsakas av Brukinsa (kan förekomma hos fler än 1 av 10 
användare) är neutropeni (låga nivåer av neutrofiler, en typ av vita blodkroppar), övre 
luftvägsinfektion (infektion i näsa och hals), hemorragi (blödning),  blåmärken, utslag och 
muskuloskeletal smärta (smärta i muskler och skelett). 
De vanligaste allvarliga biverkningarna som orsakas av Brukinsa är neutropeni, pneumoni 
(lunginfektion),  hypertoni (högt  blodtryck) och trombocytopeni (litet  antal blodplättar)  (kan 
förekomma hos upp till  1 av 10  användare). 
Brukinsa (zanubrutinib)  
EMA/854050/2022 
Sida 2/3 
 
 
 
En fullständig  förteckning över biverkningar och restriktioner som rapporterats för Brukinsa finns i 
bipacksedeln. 
Varför är Brukinsa godkänt i EU? 
Brukinsa visade sig vara effektivt när det gäller att fördröja sjukdomsförloppet vid Waldenströms 
makroglobulinemi, både hos patienter som inte hade behandlats tidigare och hos dem vars cancer inte 
hade svarat på tidigare behandling. Brukinsa visade sig också vara effektivt vid behandling av 
marginalzonslymfom som kommit tillbaka eller inte  svarat efter minst  en tidigare behandling med 
inriktning på CD20. Dessutom visade sig Brukinsa vara effektivt för att  behandla KLL när sjukdomen 
inte hade behandlats tidigare eller när den hade kommit tillbaka eller inte svarat på minst en tidigare 
behandling. Biverkningarna av Brukinsa anses vara hanterbara. 
Europeiska läkemedelsmyndigheten (EMA) fann att fördelarna med Brukinsa är större än riskerna och 
att  Brukinsa kan godkännas för försäljning i EU. 
Vilken information om Brukinsa saknas för närvarande? 
Företaget som marknadsför Brukinsa kommer att lämna in resultat  från en studie där Brukinsa jämförs 
med lenalidomid, båda givna i kombination med rituximab, hos patienter med marginalzonslymfom 
vars sjukdom har kommit tillbaka eller inte svarat på tidigare behandling. 
Vad görs för att garantera säker och effektiv användning av Brukinsa? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Brukinsa har tagits  med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Brukinsa kontinuerligt. 
Misstänkta biverkningar som har rapporterats för Brukinsa utvärderas noggrant och nödvändiga 
åtgärder vidtas för att skydda patienter. 
Mer information om Brukinsa 
Den 22  november 2021 beviljades Brukinsa ett godkännande för försäljning som gäller i hela EU. 
Mer information om Brukinsa finns på EMA:s  webbplats: 
ema.europa.eu/medicines/human/EPAR/brukinsa. 
Denna sammanfattning  uppdaterades senast 11-2022. 
Brukinsa (zanubrutinib)  
EMA/854050/2022 
Sida 3/3 
 
 
 
