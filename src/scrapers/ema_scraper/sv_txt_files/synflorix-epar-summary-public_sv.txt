EMA/746787/2017 
EMEA/H/C/000973 
Sammanfattning av EPAR för allmänheten 
Synflorix 
Konjugerat pneumokockpolysackaridvaccin (adsorberat) 
Detta är en sammanfattning av det offentliga europeiska utredningsprotokollet (EPAR) för Synflorix. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Synflorix ska användas. 
Praktisk information om hur Synflorix ska användas finns i bipacksedeln. Du kan också kontakta din 
läkare eller apotekspersonal. 
Vad är Synflorix och vad används det för? 
Synflorix är ett vaccin som innehåller delar av bakterien Streptococcus pneumoniae (S. pneumoniae, 
kallas också pneumokock). Det används för att vaccinera spädbarn och barn i åldern mellan 6 veckor 
och 5 år mot invasiv sjukdom, lunginflammation och akut otitis media (infektion i mellanörat) orsakad 
av S. pneumoniae. Invasiv sjukdom är en följd av att bakterien sprids i kroppen och orsakar allvarliga 
infektioner såsom sepsis (blodförgiftning), meningit (infektion i hjärnans eller ryggmärgens 
skyddshinnor) och lunginflammation. 
Hur används Synflorix? 
Synflorix finns som injektionsvätska, suspension. Läkemedlet är receptbelagt. 
Vaccinationsschemat för Synflorix beror på barnets ålder och ska baseras på officiella 
rekommendationer. 
•  Spädbarn som är mellan 6 veckor och 6 månader gamla ges en behandling på tre doser med ett 
mellanrum på minst en månad mellan varje dos. Den första dosen ges vanligen vid 2 månaders 
ålder. En fjärde dos (”boosterdosen”) rekommenderas minst 6 månader efter den tredje dosen, 
helst när barnet är mellan 12 och 15 månader gammalt. 
•  När Synflorix ges som en del av ett rutinprogram för immunisering av spädbarn (när alla spädbarn 
i ett område vaccineras ungefär samtidigt) kan en behandling på två doser ges med 2 månaders 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
 
mellanrum från 6 veckors ålder. En boosterdos ska då ges minst 6 månader senare. Barn som är 
under 6 månader gamla vars tillstånd gör dem mer mottagliga för dessa invasiva sjukdomar, t.ex. 
barn med human immunbristvirusinfektion (hiv), sickelcellsjukdom eller mjältproblem, bör dock få 
tre doser följt av en boosterdos. 
• 
För tidigt födda barn (födda mellan 27:e och 36:e graviditetsveckan) ges en behandling på tre 
doser med ett mellanrum på minst en månad mellan varje dos. Den första dosen ges vid 
2 månaders ålder. Det rekommenderas att en boosterdos ges minst 6 månader efter den tredje 
dosen. 
•  Spädbarn som är mellan 7 och 11 månader gamla ges en behandling på två doser med minst en 
månads mellanrum. Det rekommenderas att en boosterdos ges minst 2 månader efter den andra 
dosen, under barnets andra levnadsår. 
•  Barn som är mellan 12 månader och 5 år gamla ges en behandling på två doser med minst 
2 månaders mellanrum. 
Vaccinet ges som en injektion i lårmuskeln på spädbarn eller i överarmsmuskeln på små barn. 
Hur verkar Synflorix? 
Synflorix är ett vaccin som skyddar mot infektioner orsakade av S. pneumoniae. Vacciner fungerar 
genom att de ”lär” immunsystemet (kroppens naturliga försvar) hur det ska skydda kroppen mot 
infektion. När en person vaccineras uppfattar immunsystemet delarna av bakterien i vaccinet som 
främmande och bildar antikroppar mot dem. Immunsystemet kommer sedan att kunna framställa 
antikroppar snabbare när det kommer i kontakt med viruset igen. Detta bidrar till att skydda mot 
sjukdomen. 
Synflorix innehåller små mängder polysackarider (en typ av socker) som extraheras från kapseln som 
omger S. pneumoniae-bakterien. Dessa polysackarider har renats och sedan konjugerats (fästs) till en 
bärare som gör att de lättare känns igen av immunsystemet. Vaccinet adsorberas (fixeras) på en 
aluminiumförening för att stimulera till ett bättre immunsvar. 
Synflorix innehåller polysackarider från 10 olika typer av S. pneumoniae (serotyperna 1, 4, 5, 6B, 7F, 
9V, 14, 18C, 19F och 23F). I Europa beräknar man att dessa serotyper står för 56–90 procent av de 
invasiva sjukdomar som orsakas av S. pneumoniae hos barn under 5 års ålder. 
Vilken nytta med Synflorix har visats i studierna? 
Synflorix utvärderades i en stor studie på över 30 000 spädbarn yngre än 7 månader som antingen fick 
Synflorix eller ett jämförelsevaccin som inte var verksamt mot S. pneumoniae. Barnen följdes upp 
under i genomsnitt cirka 2 år. Synflorix var effektivt när det gäller att skydda mot invasiva sjukdomar: 
inga fall upptäcktes bland de 10 000 barn som fick tre doser Synflorix och en boosterdos, ett fall 
inträffade bland de 10 000 barn som fick två doser Synflorix och en boosterdos, och 12 fall inträffade 
bland de 10 000 barn som fick jämförelsevaccinet. 
Synflorix undersöktes också i en stor studie på omkring 24 000 barn i åldern 6–16 veckor som främst 
fokuserade på vaccinets nytta när det gällde att förebygga samhällsförvärvad lunginflammation. 
Barnen i den här studien fick antingen Synflorix eller ett jämförelsevaccin som inte var verksamt mot 
S. pneumoniae och följdes upp under i genomsnitt 30 månader. Andelen barn som behandlades med 
Synflorix och som fick lunginflammation orsakad av bakterier var 2,3 procent (240 barn av 10 000), 
jämfört med 3 procent (304 barn av 10 000) av dem som fick jämförelsevaccinet. 
Synflorix  
EMA/746787/2017  
Sida 2/4 
 
 
 
 
I en annan huvudstudie undersöktes om Synflorix förebygger akut otitis media. Studien utfördes på 
närmare 5 000 spädbarn som var 3 månader gamla och jämförde ett testvaccin som innehöll samma 
polysackarider som Synflorix med ett annat vaccin som inte är verksamt mot infektion med 
S. pneumoniae (i detta fall ett vaccin mot hepatit A-virus). Barnen följdes upp fram till slutet av deras 
andra levnadsår. Förekomsten av den första episoden av akut otitis media orsakad av S. pneumoniae 
blev ungefär hälften så stor bland barnen som fick testvaccinet jämfört med dem som fick 
jämförelsevaccinet. Baserat på en jämförelse mellan immunsvaret för Synflorix och testvaccinet i 
studien förväntas Synflorix ge liknande skydd mot akut otitis media orsakad av S. pneumoniae. 
Förmågan hos Synflorix att sätta igång produktionen av antikroppar (immunogenicitet) utvärderades i 
en huvudstudie på 1 650 friska spädbarn som var 6–12 veckor gamla. I studien jämfördes 
immunogeniciteten hos Synflorix med den av ett annat vaccin som är godkänt i EU som skydd för barn 
mot S. pneumoniae-infektion och som innehåller sju av de tio polysackariderna i Synflorix. Synflorix 
var lika effektivt som jämförelsevaccinet när det gällde att sätta igång produktionen av antikroppar 
mot fem av de polysackarider som de två vaccinerna hade gemensamt (4, 9V, 14, 18C och 19F), men 
mindre effektivt än jämförelsevaccinet för två av dem (6B och 23F). För de tre återstående 
polysackariderna (1, 5, 7F) kunde Synflorix effektivt sätta igång produktionen av antikroppar. 
I ytterligare studier undersöktes effekterna av boostervaccinationer och vaccinationer på äldre 
spädbarn och barn. Studierna visade att Synflorix ledde till en ökning av produktionen av antikroppar 
efter boostervaccinationer. I två kliniska studier på barn mellan 2 och 5 år undersöktes särskilt 
förmågan hos Synflorix att producera antikroppar i denna åldersgrupp jämfört med andra 
åldersgrupper. Barnen fick en dos Synflorix i den första studien och två doser i den andra studien. 
Svaret vid behandling med Synflorix hos barn i åldern 2–5 år liknade det i den yngre åldersgruppen, 
med bättre resultat hos de barn som fick två doser. Trots att Synflorix gav ett lägre antikroppssvar än 
jämförelsevaccinet i studierna på spädbarn och äldre barn, uppfyllde de det på förhand fastställda 
kriterierna och befanns vara godtagbart för denna grupp. 
Vilka är riskerna med Synflorix? 
De vanligaste biverkningarna som orsakas av Synflorix (kan uppträda hos fler än 1 av 10 personer) är 
smärta, rodnad och svullnad på injektionsstället, feber, dåsighet, lättretlighet och aptitlöshet. De flesta 
av dessa reaktioner var lindriga till måttliga och var inte långvariga. En fullständig förteckning över 
biverkningar som rapporterats för Synflorix finns i bipacksedeln. 
Synflorix får inte ges till barn som har hög feber, men det kan ges till barn som har en lättare 
infektion, till exempel förkylning. En fullständig förteckning över restriktioner finns i bipacksedeln. 
Varför godkänns Synflorix? 
Europeiska läkemedelsmyndigheten noterade att immunsystemets svar på Synflorix var jämförbart 
med dess svar på ett annat vaccin som redan är godkänt inom EU som skydd för barn mot S. 
pneumoniae. EMA noterade även att Synflorix innehåller ytterligare polysackarider från de typer av 
S. pneumoniae som orsakar sjukdom i Europa och fann därför att nyttan med Synflorix är större än 
riskerna och rekommenderade att Synflorix skulle godkännas för försäljning. 
Vad görs för att garantera säker och effektiv användning av Synflorix? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Synflorix har tagits med i produktresumén och bipacksedeln. 
Synflorix  
EMA/746787/2017  
Sida 3/4 
 
 
 
Övrig information om Synflorix 
Den 30 mars 2009 beviljade Europeiska kommissionen ett godkännande för försäljning av Synflorix 
som gäller i hela EU. 
EPAR för Synflorix finns i sin helhet på EMA:s webbplats ema.europa.eu/Find medicine/Human 
medicines/European Public Assessment Reports. Mer information om behandling med Synflorix finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 11-2017. 
Synflorix  
EMA/746787/2017  
Sida 4/4 
 
 
 
