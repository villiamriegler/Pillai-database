BILAGA IV 
VETENSKAPLIGA SLUTSATSER 
Vetenskapliga slutsatser 
Ulipristalacetat 5 mg (Esmya) godkändes först i alla EU/EES-länder den 23 februari 2012 via ett 
centraliserat förfarande. Sedan 2019 har generiska läkemedel innehållande ulipristalacetat 5 mg 
godkänts via nationella förfaranden i flera EU-länder under olika produktnamn. Exponeringen efter 
godkännande för försäljning av ulipristalacetat 5 mg uppskattades till kumulativt 960 414 patienter 
fram till den 29 februari 2020. 
Ulipristalacetat beviljades inledningsvis godkännande för försäljning i EU för preoperativ behandling 
av medelsvåra till svåra symtom på uterina fibroider hos vuxna kvinnor i barnafödande ålder hos vilka 
behandlingslängden begränsades till 3 månader, till följd av avsaknad av långsiktiga säkerhetsdata för 
en tid längre än 3 månader. När långsiktiga data blev tillgängliga godkändes en andra indikation 2015 
för medgivande av upprepade intermittenta behandlingar hos kvinnor som inte var inplanerade för 
operation. 
I maj 2018 avslutade kommittén för säkerhetsövervakning och riskbedömning av läkemedel (PRAC) 
en granskning av nytta-riskförhållandet för Esmya enligt artikel 20 i förordning (EG) nr 726/2004, 
vilken inletts på grund av rapportering av tre fall av allvarlig leverskada som krävde 
levertransplantation. Under granskningen rapporterades ytterligare ett fall av akut leversvikt i samband 
med användningen av ulipristalacetat 5 mg. Till följd av granskningen, och baserat på alla tillgängliga 
data, rekommenderade PRAC en uppsättning åtgärder för att minimera den risk för allvarlig 
leverskada som är förknippad med ulipristalacetat 5 mg, inbegripet begränsning av indikationerna. 
PRAC:s rekommendation godkändes av kommittén för humanläkemedel (CHMP) i maj 2018. 
Ulipristalacetat är för närvarande godkänt i EU/EES vid följande indikationer: 
• en enstaka behandling av preoperativ behandling av medelsvåra till svåra symtom på uterina
fibroider hos vuxna kvinnor i barnafödande ålder.
• intermittent behandling av medelsvåra till svåra symtom på uterina fibroider hos vuxna kvinnor
i barnafödande ålder som är olämpliga att operera.
I december 2019 informerades EMA om ett nytt fall av allvarlig leverskada som krävde 
levertransplantation efter exponering för ulipristalacetat (det femte kumulativa fallet). 
Det rapporterade fallets allvarlighetsgrad, orsakssambandet mellan ulipristalacetat 5 mg och akut 
leversvikt, samt dess förekomst trots de genomförda riskminimeringsåtgärderna ansågs vara mycket 
problematiska och kräva ingående undersökning av inverkan på ulipristalacetats nytta-riskförhållande 
och närmare undersökning av effektiviteten av de genomförda riskminimeringsåtgärderna. 
Den 5 mars 2020 inledde Europeiska kommissionen ett förfarande enligt artikel 31 i direktiv 
2001/83/EG och begärde att myndigheten skulle bedöma de ovanstående farhågorna och deras 
inverkan på nytta-riskförhållandet för ulipristalacetat 5 mg och avge sitt yttrande om huruvida 
godkännandet för försäljning för ulipristalacetat 5 mg bör kvarstå, ändras, tillfälligt upphävas eller 
återkallas. Europeiska kommissionen begärde att myndigheten skulle avge ett yttrande om huruvida 
tillfälliga åtgärder var nödvändiga. 
Efter att ha granskat de tillgängliga uppgifterna och särskilt det femte kumulativa fallet av allvarlig 
leverskada som krävde levertransplantation rekommenderade PRAC den 12 mars 2020, som tillfällig 
åtgärd, ett tillfälligt upphävande av godkännandena för försäljning av läkemedel innehållande 
ulipristalacetat 5 mg tills ett slutligt beslut kunde nås. 
PRAC antog en rekommendation den 3 september 2020 om att återkalla godkännandet för försäljning 
i 
av  de  berörda  produkterna,  vilken  beaktades  av  CHMP 
direktiv 2001/83/EG. 
i  enlighet  med  artikel 107k 
Övergripande sammanfattning av PRAC:s vetenskapliga utvärdering 
Effekten av ulipristalacetat 5 mg vid behandling av symtom på uterina fibroider påvisades vid tiden 
för det första godkännandet för försäljning av Esmya. Den kliniska nyttan av den preoperativa 
behandlingen kan anses vara liten då den är begränsad till en enstaka behandling före operation och 
det finns andra kortsiktiga behandlingsalternativ. Nyttan av ulipristalacetat anses vara störst vid 
indikationen intermittent behandling, dvs. patienter som olämpliga att operera, då 
behandlingsalternativen för dessa patienter är begränsade. De som är olämpliga att operera kan till 
exempel vara kvinnor som av olika skäl utgör en kirurgisk risk, till exempel på grund av fetma, 
samverkande sjukdomar, behandling med vissa läkemedel eller vilja att bevara fertiliteten. Därför kan 
ulipristalacetat 5 mg ge kliniskt relevanta fördelar till kvinnor som är olämpliga att operera, vars hälsa 
och livskvalitet påverkas av symtomen på uterina fibroider, särskilt kraftig blödning. 
Risken för läkemedelsinducerad leverskada (DILI) i samband med användning av ulipristalacetat 5 mg 
har noga granskats under den tidigare artikel 20-granskningen av Esmya. Som en följd av denna 
granskning sattes ”leversvikt” in som en läkemedelsbiverkning och blev DILI en viktig identifierad 
risk för ulipristalacetat. Vidare begränsades de två godkända indikationerna och flera 
riskminimeringsåtgärder genomfördes. Dessutom ombads innehavaren av godkännande för försäljning 
av Esmya att utföra flera studier, däribland av mekanismen för ulipristalacetat-förknippad leverskada 
för att närmare beskriva denna risk. Dessa studier har dock inte bidragit till att ytterligare klargöra 
mekanismen för leverskada som förknippas med ulipristalacetat 5 mg, och baserat på de tillgängliga 
fynden anses det att hepatotoxiciteten i samband med ulipristalacetat är idiosynkratisk, vilket gör det 
svårt att identifiera mottagliga patienter som skulle löpa förhöjd risk. 
Sedan den tidigare granskningen har Gedeon Richter noterat att det registrerats en signifikant 
minskning av patientexponeringen för Esmya (över 50 procent). Mellan den 1 mars 2018 och 
29 februari 2020 inkom 476 nya fall inom SMQ (allvarliga och icke-allvarliga händelser) för 
leversjukdomar, varav 97 fall var allvarliga, och där 7 fall innehöll tillräcklig/delvis tillräcklig 
information för orsaksbedömning, däribland ett fall av allvarlig leverskada som krävde 
levertransplantation (det femte kumulativa fallet). För detta fall fastställdes inga störande faktorer, och 
andra rimliga etiologier uteslöts. Följaktligen ansågs det sannolikt/högst sannolikt att det finns ett 
orsakssamband mellan ulipristalacetat och akut hepatit som leder till akut leversvikt och 
levertransplantation, dvs. med en avsevärt högre visshetsgrad. 
Det noterades även att en progression i utvecklingen av leversvikt som kräver levertransplantation inte 
kunde förebyggas. Detta fall bekräftar därför att rekommendationerna för leverövervakning, såsom 
anges i produktinformationen till följd av den tidigare hänskjutningen, inte kunde förebygga allvarlig 
leverskada som kräver levertransplantation hos alla patienter. 
Inom ramen för denna granskning fick innehavarna av godkännande för försäljning diskutera behovet 
och genomförbarheten av eventuella ytterligare riskminimeringsåtgärder för att ytterligare reducera 
risken för allvarlig levertoxicitet, inräknat ändringar av produktinformationen, liksom förslag för att 
övervaka deras effektivitet. 
För att ytterligare minimera risken har innehavaren av godkännande för försäljning av 
originalprodukten Esmya föreslagit att indikationen för preoperativ behandling dras tillbaka och att 
den preoperativa behandlingen kan ersättas av användning av en GnRH-agonist för kortvarig 
användning. Såsom påpekats av vissa experter som rådfrågades inom ramen för denna granskning 
förefaller inte minskningen av mängden fibroider genom ulipristalacetat 5 mg vara särskilt stor, varför 
användningen av denna produkt i den preoperativa miljön inte har någon stor inverkan på hur 
framgångsrik operationen är. De flesta experter noterade även att det finns alternativ till denna 
indikation under det preoperativa stadiet. Med tanke på ovanstående och med beaktande av risken för 
allvarlig leverskada som kräver levertransplantation med ulipristalacetat 5 mg anses nytta-
riskförhållandet för ulipristalacetat 5 mg vid preoperativ behandling av medelsvåra till svåra symtom 
på uterina fibroider vara ogynnsamt för denna indikation. Indikationen bör därför tas bort. 
För att ytterligare minimera risken föreslog innehavaren av godkännande för försäljning av Esmya 
dessutom en begränsning av målpopulationen för den intermittenta indikationen till patienter som är 
olämpliga för hysterektomi. Farhågor väcktes dock om definitionen av denna undergrupp av patienter. 
Av diskussionerna i den expertgrupp som deltog i denna granskning framgick det att den föreslagna 
beskrivningen/definitionen av denna undergrupp av patienter verkar vara mycket bred (till exempel 
kvinnor med tydliga medicinska kontraindikationer för operation, kvinnor hos vilka andra 
behandlingsval har misslyckats, kvinnor som vill bevara sin fertilitet samt kvinnor som inte är villiga 
att genomgå operation). Beroende på hur man i klinisk praxis tolkar ”patienter som inte är villiga att 
genomgå operation” eller ”patienter som är olämpliga för operation/hysterektomi” kan denna 
indikation avse många patienter och därigenom göra begränsningen av indikationen till ”olämpliga för 
operation/hysterektomi” svag som riskminimeringsåtgärd. Experterna fann även att det för närvarande 
saknas data om nyttan med ulipristalacetat 5 mg bortom symtomlindring, dvs. långsiktigt undvikande 
av operation/hysterektomi. 
De experter som rådfrågades under granskningen rekommenderade att nyttan och riskerna med 
ulipristalacetat tillräckligt bör förmedlas till patienterna – särskilt risken för leverskada – och betonade 
vikten av att beakta denna nytta och dessa risker mot bakgrund av nyttan och riskerna med alla övriga 
tillgängliga alternativ. PRAC beaktade experternas intryck att kirurgiska behandlingsalternativ till 
behandling av medelsvåra till svåra symtom på uterina fibroider inte är utan risk. PRAC fann att det 
dock är svårt att göra en rättvisande jämförelse mellan kirurgisk behandling och medicinering då dessa 
skulle behöva innefatta olika typer av kort- och långsiktiga effekter på hälsan från båda 
behandlingarna, helst baserat på jämförande studier. Kirurgisk behandling kan leda till omedelbar 
läkning men kan i sällsynta fall medföra en risk för kort- eller långvariga följdtillstånd, medan 
läkemedelsbehandlingar främst leder till symtomlindring men i sällsynta fall även till allvarliga 
biverkningar. Gedeon Richter, innehavaren av godkännande för försäljning av Esmya, bekräftade att 
genomförbarheten av att säkerställa att alla patienter har samma möjlighet att fatta tillräckligt 
välgrundade beslut, inbegripet lämpligt informationsutbyte från den behandlande läkaren avseende 
behandlingsalternativens risker och deras relevanta följder, bör övervägas, och att användning av de 
tillgängliga verktygen och kommunikationskanalerna har medfört att betydande begränsningar kunnat 
fastställas. 
PRAC fann att de föreslagna ändringarna av indikationerna (dvs. borttagning av den preoperativa 
indikationen och begränsning av den intermittenta indikationen till olämpliga för 
operation/hysterektomi) kan minska antalet exponerade patienter för ulipristalacetat 5 mg ytterligare. 
Men som bekräftas av innehavaren av godkännande för försäljning av Esmya, kan inte den 
patientgrupp som är lämplig för behandlingen vara vetenskapligt väl definierad, vilket skulle göra 
beslutet att inleda behandling med ulipristalacetat 5 mg tämligen subjektivt. Med beaktande av riskens 
idiosynkratiska typ och svårigheten att förutse dess uppträdande (till exempel genom att identifiera 
relevanta riskfaktorer) fann PRAC att risken för allvarlig leverskada inte skulle vara tillräckligt sänkt 
hos dem som ändå skulle exponeras. De anlitade experterna kunde heller inte identifiera en population 
där risken kunde förutses och därigenom förebyggas. PRAC fann det även mindre genomförbart att 
säkerställa att tillräcklig information tillgängliggörs för alla patienter för ett välgrundat beslut och fann 
att inga ytterligare riskminimeringsåtgärder kunde genomföras som skulle förebygga risken för 
allvarlig leverskada. Med tanke på ovanstående fann PRAC att nytta-riskförhållandet för 
ulipristalacetat 5 mg var ogynnsamt som intermittent behandling av medelsvåra till svåra symtom på 
uterina fibroider. 
Med beaktande av allvarlighetsgraden och den idiosynkratiska typen av risken för allvarlig leverskada, 
uppträdandet av leversvikt trots de genomförda riskminimeringsåtgärderna, misslyckandet med att 
såväl identifiera ytterligare riskminimeringsåtgärder för att förebygga och minska risken som en 
subpopulation där nytta-riskförhållandet för ulipristal 5 mg kan vara positivt, fann PRAC att denna 
risk är större än nyttan av ulipristalacetat 5 mg vid samtliga indikationer. Eftersom inga villkor, om de 
uppfylls i framtiden, skulle visa på ett positivt nytta-riskförhållandet för dessa produkter, 
rekommenderade PRAC återkallande av godkännandena för försäljning av läkemedel innehållande 
ulipristalacetat 5 mg. 
Skäl till PRAC:s rekommendation 
Skälen är följande: 
•
•
•
•
PRAC har beaktat förfarandet enligt artikel 31 i direktiv 2001/83/EG som var följden av
utvärdering av data från farmakovigilansverksamhet, för läkemedel innehållande ulipristalacetat
5 mg.
PRAC granskade informationen som var tillgänglig för kommittén om ulipristalacetat 5 mg och
om risken för allvarlig leverskada, inbegripet data som innehavaren av godkännandet för
försäljning av ulipristalacetat 5 mg tillhandahållit skriftligen och vid muntliga förklaringar, samt
resultatet av samrådet med ad hoc-expertgruppen som sammanträdde inom ramen för detta
förfarande.
PRAC granskade samtliga rapporterade fall av allvarlig leverskada hos kvinnor som behandlats
med ulipristalacetat 5 mg för behandling av symtom på uterina fibroider, däribland ett
nyrapporterat fall av allvarlig leverskada som krävde levertransplantation (det femte kumulativa
fallet) trots att de riskminimeringsåtgärder som avtalats till följd av den tidigare hänskjutningen
enligt artikel 20 iakttagits. PRAC fann att orsakssambandet mellan ulipristalacetat 5 mg och
allvarlig leverskada var sannolikt/högst sannolikt och noterade att en progression i utvecklingen av
leversvikt som kräver levertransplantation inte kunde förebyggas.
PRAC diskuterade ytterligare riskminimeringsförslag och kunde inte identifiera några ytterligare
åtgärder som skulle säkerställa en effektiv minimering av risken till en godtagbar nivå. Med
beaktande av riskens allvarlighetsgrad och dess idiosynkratiska typ fann PRAC att denna risk är
större än nyttan av ulipristalacetat 5 mg vid behandling av symtom på uterina fibroider. Ingen
undergrupp av patienter där nyttan av ulipristalacetat 5 mg är större än risken kunde identifieras.
• Vidare kunde inte PRAC identifiera något villkor som om det uppfylls skulle påvisa ett positivt
nytta-riskförhållande för läkemedel innehållande ulipristalacetat 5 mg.
Kommittén finner följaktligen att nytta-riskförhållandet för läkemedel innehållande ulipristalacetat 
5 mg för behandling av symtom på uterina fibroider inte är gynnsamt och rekommenderar, i enlighet 
med artikel 116 i direktiv 2001/83/EG, återkallande av godkännandena för försäljning av alla 
läkemedel innehållande ulipristalacetat 5 mg. 
Utförlig förklaring av de vetenskapliga skälen till avvikelserna från PRAC:s rekommendation 
CHMP beaktade PRAC:s rekommendation och den ytterligare information som lämnades av 
innehavarna av godkännande för försäljning samt resultatet av samrådet med ad hoc-expertgruppen 
som sammanträdde inom ramen för detta förfarande. Baserat på dessa data delade CHMP inte PRAC:s 
övergripande slutsatser och skäl till rekommendation. 
Avvikelser från PRAC:s rekommendation samt den vetenskapliga grunden för CHMP:s uppfattning 
Säkerhetsaspekter 
Risken för allvarlig leverskada med ulipristalacetat 5 mg bedömdes inom ramen för artikel 20-
granskningen av Esmya under 2018, och PRAC och CHMP fann att produkten kan medföra en risk för 
allvarlig leverskada. Samtidigt som orsakssambandet förblev osäkert konstaterade PRAC och CHMP 
de mycket allvarliga följderna av de rapporterade fallen av leverskada. En uppsättning 
riskminimeringsåtgärder genomfördes därför för Esmya, däribland en begränsning av indikationen, 
införande av en kontraindikation för patienter med underliggande leversjukdomar, en rekommendation 
om att utföra leverfunktionstester före och under behandling samt införande av utbildningsmaterial, 
såsom ett patientkort i varje förpackning med ulipristalacetat 5 mg för att på lämpligt sätt informera 
patienterna om de möjliga riskerna för leverskada. I och med att risken tydligt förmedlats till patienter 
och hälso- och sjukvårdspersonal förväntades det att om fler fall av allvarlig leverskada som kräver 
levertransplantation hade inträffat, så skulle de redan ha rapporterats. 
En utvärdering av effektiviteten av de riskminimeringsåtgärder som vidtogs 2018 visade att 
begränsningen av populationen genom att begränsa de två indikationerna hade lett till en stor 
minskning av antalet behandlade patienter till omkring 25–30 procent av andelen patienter före 
hänskjutningen enligt artikel 20 under 2018. CHMP noterade att rapporteringsfrekvensen förblev 
densamma för allvarlig leverskada som kräver levertransplantation på 0,52/100 000, baserat på 
4/765 000 patienter som exponerats för ulipristalacetat 5 mg före den tidigare hänskjutningen enligt 
artikel 20 och 0,51/100 000, baserat på 1/194 614 patienter som hade exponerats för ulipristalacetat 
5 mg sedan den tidigare hänskjutningen enligt artikel 20. Det noterades även att dessa incidenser 
överensstämmer med en konservativ bakgrundsincidens av dödsfall/levertransplantation på 0,55 fall 
per 100 000 invånare såsom beskrevs av Ibañez 20021. 
CHMP noterade även att resultaten hos ett begränsat antal patienter med förhöjda resultat av 
leverfunktionstester under användning av ulipristalacetat 5 mg visade att leverfunktionstestets (LFT) 
förhöjda värden förbättrades eller normaliserades efter utsättning av ulipristal. Även om dessa data är 
begränsade tyder de på att utförandet av leverfunktionstester är till nytta för att förebygga 
progressionen av leverskada. CHMP bekräftade dock att det femte fallet av allvarlig leverskada som 
rapporterades i december 2019 hade ett sannolikt/högst sannolikt orsakssamband med ulipristalacetat 
5 mg, och att detta fall inträffade trots de insatta riskminimeringsåtgärderna samt att en progression i 
utvecklingen av leversvikt som kräver levertransplantation inte kunde förebyggas. 
Effektaspekter 
• Preoperativ behandling av medelsvåra till svåra symtom på uterina fibroider
Vid slutet av en behandlingsomgång (3 månader) rapporterades amenorré hos 73,4 procent respektive 
75,3 procent av patienterna i två olika fas III-prövningar, och fibroidvolymens medianvärde minskade 
med 21,2 procent respektive 35,6 procent jämfört med utgångsvärdet. 
1 Ibáñez L, Pérez E, Vidal X, Laporte JR; Grup d'Estudi Multicènteric d'Hepatotoxicitat Aguda de Barcelona 
(GEMHAB). Prospective surveillance of acute serious liver disease unrelated to infectious, obstructive, or 
metabolic diseases: epidemiological and clinical features, and exposure to drugs. J Hepatol. 2002 
Nov;37(5):592-600. 
Den minskade myomstorleken, som kan underlätta operation, liksom minskningen av blodförlust och 
anemi, som ska förbättra patientens allmänna hälsotillstånd, anses vara av klinisk relevans. Den 
preoperativa behandlingens kliniska nytta anses dock vara begränsad, och det finns ett annat 
kortsiktigt preoperativt behandlingsalternativ, dvs. en GnRH-agonist. 
• Intermittent behandling av medelsvåra till svåra symtom på uterina fibroider
Vid slutet av den fjärde behandlingsomgången, motsvarande cirka två års behandling (4 omgångar på 
3 månader med upprepade behandlingsomgångar som startar under den första veckan av den andra 
menstruationen efter slutförandet av den föregående behandlingsomgången), rapporterade 
69,6 procent av patienterna amenorré och medianvärdet för minskningen av myomens volym från 
utgångsvärdet låg på 71,8 procent i en fas III-prövning. 
Nyttan av ulipristalacetat 5 mg anses vara störst vid indikationen intermittent behandling, dvs. för 
patienter vars hälsa och livskvalitet påverkas av symtomen på uterina fibroider, särskilt kraftig 
blödning, men som är olämpliga att operera, då det saknas andra uppenbara medicineringsalternativ 
för dessa patienter som har behov av längre behandling. Olämpliga att operera kan till exempel vara 
kvinnor som av olika skäl utgör en kirurgisk risk, till exempel på grund av fetma, kvinnor som löper 
ökad risk för ventrombos, har samtidiga sjukdomar eller som får samtidiga läkemedelsbehandlingar. 
Operation kan även vara olämpligt för kvinnor som vill bevara möjligheten att bli gravid. 
Nytta-riskförhållande 
CHMP noterade att det femte fallet av allvarlig leverskada som rapporterades med ulipristalacetat 
5 mg har ett sannolikt/högst sannolikt orsakssamband med ulipristalacetat 5 mg. Kommittén 
bekräftade också att detta fall inträffade trots de insatta riskminimeringsåtgärderna och att en 
progression i utvecklingen av leversvikt som kräver levertransplantation inte kunde förebyggas. 
CHMP noterade dock att incidensen av allvarlig leverskada som kräver levertransplantation med 
ulipristalacetat 5 mg överensstämmer med en konservativ bakgrundsincidens av 
dödsfall/levertransplantation. 
Vidare beaktade CHMP förslaget från innehavaren av godkännande för försäljning av Esmya att dra 
tillbaka indikationen för preoperativ behandling för att begränsa exponeringen för ulipristalacetat och 
därigenom minimera risken ytterligare. Indikationen för en enda omgång av preoperativ behandling 
speglar en situation där operation är inplanerad; dock anses minskning av myomstorleken liksom en 
minskad blodförlust och anemi vara av klinisk betydelse. CHMP noterade dock att vissa experter som 
rådfrågades inom ramen för denna granskning hade påpekat att minskningen av mängden fibroider 
genom ulipristalacetat 5 mg inte verkar vara särskilt stor, varför användningen av denna produkt i den 
preoperativa miljön saknade större inverkan på hur framgångsrik operationen är. CHMP noterade även 
att experterna hade betonat att det finns alternativ till denna indikation under det preoperativa stadiet. 
Med tanke på ovanstående och med beaktande av risken för allvarlig leverskada som kräver 
levertransplantation med ulipristalacetat 5 mg, instämde CHMP i PRAC:s uppfattning att 
ulipristalacetat 5 mg inte längre bör användas som preoperativ behandling av medelsvåra till svåra 
symtom på uterina fibroider, varför indikationen bör tas bort. 
CHMP noterade att PRAC även ansåg att nytta-riskförhållandet för ulipristalacetat 5 mg var negativt 
som intermittent behandling av medelsvåra till svåra symtom på uterina fibroider. Emellertid ansåg 
CHMP att nyttan av ulipristalacetat 5 mg vid indikationen intermittent behandling förblir relevant för 
en undergrupp av kvinnor med medelsvåra till svåra symtom på uterina fibroider när embolisering av 
uterina fibroider och/eller kirurgiska behandlingsalternativ inte är lämpliga eller har misslyckats, då 
behandlingsalternativen för dessa patienter är mycket begränsade. 
De anlitade experterna under mötet av en ad hoc-expertgrupp (AHEG) enades om att det, när 
ulipristalacetat 5 mg övervägs som intermittent behandling, är mycket viktigt att beakta riskerna med 
alternativen (hysterektomi och de mindre invasiva alternativa kirurgiska behandlingarna, såsom 
abdominal myomektomi eller intraoperativ omvandling till hysterektomi). En viktig aspekt att ta 
hänsyn till är att alla kirurgiska alternativ har sina egna risker. Till exempel varierar dödligheten efter 
hysterektomi från 1 av 500 till 1 av 3 000; medan större komplikationer såsom blödningar och 
tarmperforering uppträder med en frekvens på 1 av 100. Återkomst av fibroider efter myomektomi är 
vanligt förekommande och ytterligare behandling kan behövas (American college of Obstetricians and 
gynaecologists 2008). Abdominal myomektomi medför även betydande risker för fertiliteten, 
däribland en 3 till 4 procent stor risk för intraoperativ omvandling till hysterektomi och frekvent 
utveckling av postoperativa intrauterina sammanväxningar. Frekvenserna av större komplikationer 
efter embolisering liknar dem efter operation, förutom att embolisering är förknippad med högre risk 
för mindre komplikationer och för ytterligare kirurgiska ingrepp (vanligtvis hysterektomi)2. 
Expertgruppen angav att det också är viktigt att ta hänsyn till den patientpopulation som inte är villig 
att genomgå operation, såsom yngre patienter för vilka en nekad hysterektomi skulle bevara 
möjligheten att bli gravid. I detta sammanhang betonade de flesta av de anlitade experterna inom 
ramen för ad hoc-expertgruppens möte att ulipristalacetat 5 mg måste kvarstå som ett alternativ till 
intermittent behandling av medelsvåra till svåra symtom på uterina fibroider. 
Det noterades även att experterna hade betonat vikten av en utförlig analys av riskerna och en 
noggrann granskning av det enskilda fallet innan ett eventuellt beslut om behandling fattas och att 
rådgivning av patienter bör vara centralt i beslutsfattandet. Den patientrepresentant som närvarade vid 
mötet delade denna uppfattning, och betonade att enskilda personer måste tillåtas att välja och fatta 
välgrundade beslut på grundval av alla tillgängliga alternativ. 
CHMP enades om att beslutet om huruvida operation är det bästa alternativet, inräknat hysterektomi, 
bör fattas av den behandlande läkaren tillsammans med patienten i form av ett välgrundat beslut. 
Under förutsättning att nyttan och riskerna med ulipristalacetat 5 mg och övriga tillgängliga alternativ 
har förmedlats tillräckligt till både hälso- och sjukvårdspersonalen och patienterna, ansåg CHMP även 
att ulipristalacetat 5 mg bör fortsätta finnas tillgängligt för intermittent behandling av medelsvåra till 
svåra symtom på uterina fibroider hos vuxna kvinnor som inte uppnått menopausen när embolisering 
av uterina fibroider och/eller kirurgiska behandlingsalternativ inte är lämpliga eller har misslyckats. 
För att ytterligare minimera riskerna och förbättra kommunikationen om de risker som förknippas med 
ulipristalacetat 5 mg rekommenderade CHMP att produktinformationen uppdateras i 
överensstämmelse med att levertransplantation varit nödvändigt vid vissa fall av leverskada. CHMP 
rekommenderade även att utbildningsmaterialet bör uppdateras för både förskrivare och patienter för 
att öka medvetenheten om risken för allvarlig leverskada och betona nödvändigheten av rådgivning till 
patienter om risken och nyttan med tillgängliga behandlingsalternativ för att låta dem fatta 
välgrundade beslut. 
Sammanfattning av de nya rekommenderade åtgärderna 
Ändringar i produktinformationen 
CHMP fann att ändringar var nödvändiga i avsnitten 4.1, 4.4 och 4.8 i produktresumén för att 
minimera den risk för allvarlig leverskada som är förknippad med användningen av ulipristalacetat 
5 mg. 
Indikationen begränsades till intermittent behandling av medelsvåra till svåra symtom på uterina 
fibroider hos vuxna kvinnor som inte har uppnått menopausen, när embolisering av uterina fibroider 
och/eller kirurgiska behandlingsalternativ inte är lämpliga eller har misslyckats. Indikationen för en 
2 Stewart E. Uterine fibroids. N Engl J Med 2015; 372:1646-1655 
enstaka omgång av preoperativ behandling togs bort eftersom ulipristalacetat 5 mg inte längre bör 
användas vid denna indikation. 
Dessutom ändrades avsnittet varningar och försiktighet i produktinformationen (avsnitt 4.4) liksom 
beskrivningen av biverkningen leversvikt i avsnitt 4.8 för att återge att vissa fall av leverskada och 
leversvikt som rapporteras med ulipristalacetat 5 mg har krävt levertransplantation. 
Bipacksedeln ändrades i enlighet med detta. 
Ytterligare riskminimeringsåtgärder 
Innehavaren av godkännande för försäljning ska sköta ett riskhanteringssystem som beskrivs i en 
reviderad riskhanteringsplan med följande ändringar. 
CHMP fann att den befintliga läkarvägledningen för förskrivning bör ändras i överensstämmelse med 
den reviderade indikationen, att vissa fall av leverskada och leversvikt som rapporteras med 
ulipristalacetat 5 mg har krävt levertransplantation och för att understryka att frekvensen av leversvikt 
och patientriskfaktorer är okända. Förskrivarna bör även ge patienterna råd om risken och nyttan med 
befintliga behandlingsalternativ för att låta dem fatta välgrundade beslut. 
Det ansågs även nödvändigt att ändra det befintliga patientvarningskortet för att tydliggöra att 
levertransplantation krävts i ett litet antal fall. 
Direktadresserat informationsbrev och kommunikationsplan 
Kommittén antog ordalydelsen för ett direktadresserat informationsbrev (DHPC-brev), för att 
informera hälso- och sjukvårdspersonalen om resultatet av denna granskning, inbegripet den 
begränsade indikationen för ulipristalacetat, tillhandahålla bakgrundsinformation om risken för 
allvarlig leverskada, samt för att rekommendera hälso- och sjukvårdspersonalen att informera 
patienterna om eventuella tecken och symtom på leverskada liksom risken och nyttan med alla 
befintliga behandlingsalternativ för att låta dem fatta välgrundade beslut. Kommittén enades även om 
en kommunikationsplan. 
Skäl till CHMP:s yttrande och till skillnaderna i förhållande till PRAC:s rekommendation 
Skälen är följande: 
• CHMP beaktade PRAC:s rekommendation om ulipristalacetat 5 mg och alla de data som
tillhandahölls av innehavaren av godkännandet för försäljning av ulipristalacetat 5 mg.
• CHMP noterade att orsakssambandet mellan ulipristalacetat 5 mg och det femte fallet av allvarlig
leverskada som krävde levertransplantation har bedömts vara sannolikt/högst sannolikt, och
bekräftade att en progression i utvecklingen av leversvikt som kräver levertransplantation inte
kunde förebyggas trots att de riskminimeringsåtgärder som avtalats till följd av den tidigare
hänskjutningen enligt artikel 20 iakttagits.
• CHMP enades om att risken för allvarlig leverskada är större än nyttan av ulipristalacetat som en
enda omgång av preoperativ behandling av medelsvåra till svåra symtom på uterina fibroider hos
vuxna kvinnor i barnafödande ålder, varför indikationen bör tas bort efter avtal med innehavaren
av godkännande för försäljning.
• CHMP ansåg dock att nytta-riskförhållandet för ulipristalacetat vid indikationen intermittent
behandling endast anses vara fortsatt gynnsamt i en undergrupp av kvinnor med medelsvåra till
svåra symtom på uterina fibroider som inte har uppnått menopausen och hos vilka embolisering av
uterina fibroider och/eller kirurgiska behandlingsalternativ inte är lämpliga eller har misslyckats,
förutsatt att risken tillräckligt förmedlas till patienter och förskrivare genom ordalydelsen i 
produktinformationen och utbildningsmaterialet för att säkerställa välgrundade behandlingsbeslut 
utöver de riskminimeringsåtgärder som redan genomförts till följd av den tidigare granskningen. 
CHMP anser följaktligen att nytta-riskförhållandet för läkemedel innehållande ulipristalacetat 5 mg är 
fortsatt gynnsamt med beaktande av ovan beskrivna ändringar i produktinformationen och ytterligare 
riskminimeringsåtgärder. 
CHMP rekommenderar därför ändring av villkoren för godkännandena för försäljning av läkemedel 
innehållande ulipristalacetat 5 mg. 
 
