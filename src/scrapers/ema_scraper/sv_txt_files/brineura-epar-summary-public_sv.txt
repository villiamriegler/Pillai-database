EMA/285195/2017 
EMEA/H/C/004065 
Sammanfattning av EPAR för allmänheten 
Brineura 
cerliponas alfa 
Detta är en sammanfattning av det offentliga europeiska utredningsprotokollet (EPAR) för Brineura. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Brineura ska användas. 
Praktisk information om hur Brineura ska användas finns i bipacksedeln. Du kan också kontakta din 
läkare eller apotekspersonal. 
Vad är Brineura och vad används det för? 
Brineura är ett läkemedel för behandling av neuronal ceroidlipofuscinos typ 2 (CLN2), en ärftlig 
sjukdom hos barn som leder till progressiv hjärnskada. 
Eftersom antalet patienter med CLN2 är litet betraktas sjukdomen som sällsynt och Brineura 
klassificerades som särläkemedel (ett läkemedel som används vid sällsynta sjukdomar) den 13 mars 
2013. 
Brineura innehåller den aktiva substansen cerliponas alfa. 
Hur används Brineura? 
Brineura infunderas direkt i hjärnan. Innan den första infusionen görs måste patienten genomgå en 
operation för att implantera en enhet som löper från skallens utsida till det vätskefyllda hålrummet i 
hjärnan som läkemedlet ska tillföras till. 
Infusionerna ges en gång varannan vecka av en läkare med kunskap om hur man ger läkemedel direkt 
i hjärnan. För att minska risken för reaktioner vid infusionen kan patienterna få andra läkemedel före 
eller under behandlingen med Brineura, alternativt kan infusionshastigheten sänkas. Behandlingen kan 
fortsätta så länge patienten har nytta av den. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
 
  
 
 
 
 
Läkemedlet är receptbelagt. Mer information finns i bipacksedeln. 
Hur verkar Brineura? 
Patienter med CLN2 har brist på ett enzym som krävs för normal hjärnutveckling och kallas 
tripeptidylpeptidas-1 (TPP1). Den aktiva substansen i Brineura, cerliponas alfa, är en kopia av TPP1 
och används som ersättning för det saknade enzymet. 
Läkemedlet infunderas direkt i hjärnan för att passera förbi blod-hjärnbarriären, en skyddsbarriär som 
skiljer blodströmmen från hjärnan, och förhindrar att substanser som t.ex. läkemedel kommer in i 
hjärnvävnaden. 
Vilken nytta med Brineura har visats i studierna? 
Brineura har i tidiga studier visat sig minska hastigheten med vilken sjukdomen förvärras, uppmätt 
med en bedömningsskala av standardtyp. 
I en studie där 23 barn (genomsnittsålder 4 år) behandlades med Brineura i nästan ett år, var det 20 av 
dem (87 %) som inte fick den försämring med 2 poäng i rörelse- och språkförmåga som förut setts hos 
patienter som inte behandlats. 
Bedömningen gjordes av läkare som gav patienter individuella poäng för rörelse- och språkförmåga (där 
0 betyder mest allvarligt och 3 är normalt). En patients slutpoäng var summan av de två poängen. 
I en uppföljningsstudie varade nyttan med Brineura i ytterligare ett år, och resultaten visade att 
sjukdomen kunde bromsas hos de flesta av patienterna. Denna studie pågår fortfarande. 
Vilka är riskerna med Brineura? 
De vanligaste biverkningarna som orsakas av Brineura (kan uppträda hos fler än 1 av 5 personer) är 
feber, låga nivåer av protein i CSF (vätskan i hjärnan och ryggmärgen), avvikelser i EKG (ett test av 
hjärtats aktivitet), kräkning, övre luftvägsinfektioner (näs- och halsinfektioner) och reaktioner på 
grund av överkänslighet (allergi). En fullständig förteckning över biverkningar som rapporterats för 
Brineura finns i bipacksedeln. 
Brineura ska inte ges till patienter som har haft livshotande reaktioner på grund av överkänslighet 
(allergi) med Brineura och vilkas symtom återkom när Brineura gavs igen. Det får inte heller ges till 
patienter som har fått ett rör implanterat för att tömma ut överskott på vätska från hjärnan. Slutligen 
får patienter inte ges Brineura medan det finns några problem med den implanterade enheten, till 
exempel läckage eller infektion. 
Varför godkänns Brineura? 
Tillgängliga data visar att Brineura bidrar till att bromsa försämringen av rörelse- och språkförmåga 
hos patienter med CLN2, ett tillstånd som det inte finns några andra behandlingar mot. 
När det gäller dess säkerhet avslöjar data inga oacceptabla farhågor. Kommittén för humanläkemedel 
(CHMP) fann därför att nyttan med Brineura är större än riskerna och rekommenderade att Brineura 
skulle godkännas för försäljning i EU. 
Brineura har godkänts enligt reglerna om ”godkännande i undantagsfall”. Detta beror på att det inte har 
varit möjligt att få fullständig information om Brineura eftersom sjukdomen är sällsynt. Europeiska 
läkemedelsmyndigheten kommer att granska ny information om produkten varje år och uppdatera denna 
sammanfattning när det behövs. 
Brineura  
EMA/285195/2017 
Sida 2/3 
 
 
 
Vilken information om Brineura saknas för närvarande? 
Eftersom Brineura har godkänts enligt reglerna om godkännande i undantagsfall, kommer företaget 
som marknadsför det att tillhandahålla ytterligare data från säkerhetsstudier för Brineura, inklusive 
risken för allergiska reaktioner vid långvarig användning, och om dess långsiktiga effektivitet när det 
gäller att bromsa eller stoppa försämring av rörelse- och språkförmåga. Studierna kommer att 
innefatta barn under 2 år, för vilka det för närvarande saknas data. 
Vad görs för att garantera säker och effektiv användning av Brineura? 
Företaget som marknadsför Brineura kommer att säkerställa att all hälso- och sjukvårdspersonal som 
väntas använda detta läkemedel förses med utbildningsmaterial om hur det ska användas och hur man 
ska undvika problem med den implanterade enheten såsom infektion eller blockering. 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Brineura har också tagits med i produktresumén och 
bipacksedeln. 
Mer information om Brineura 
EPAR för Brineura finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Brineura finns i 
bipacksedeln (ingår också i EPAR). Du kan också kontakta din läkare eller apotekspersonal. 
Sammanfattningen av ställningstagandet om Brineura från kommittén för särläkemedel finns på EMA:s 
webbplats ema.europa.eu/Find medicine/Human medicines/Rare disease designation. 
Brineura  
EMA/285195/2017 
Sida 3/3 
 
 
 
