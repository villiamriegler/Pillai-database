EMA/453941/2014 
EMEA/H/C/000441 
Sammanfattning av EPAR för allmänheten 
Insulatard 
humaninsulin 
Detta är en sammanfattning av det offentliga europeiska utredningsprotokollet (EPAR) för Insulatard. 
Det förklarar hur kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas. 
Vad är Insulatard? 
Insulatard är en injektionsvätska, lösning, som innehåller den aktiva substansen humaninsulin. Den 
finns i injektionsflaskor, cylinderampuller (Penfill) eller förfyllda injektionspennor (InnoLet eller 
FlexPen). 
Vad används Insulatard för? 
Insulatard används för att behandla diabetes. 
Läkemedlet är receptbelagt. 
Hur används Insulatard? 
Insulatard ges som injektion under huden i låret, bukväggen (framsidan av midjan), den gluteala 
regionen (skinkan) eller deltamuskeln (axeln). Injektionsstället ska bytas för varje injektion. Patientens 
blodglukos (blodsocker) ska mätas regelbundet så att man kan fastställa lägsta effektiva dos. 
Insulatard är ett långverkande insulin. Det kan ges en eller två gånger om dagen med eller utan 
snabbverkande insulin (ges vid måltider) enligt läkarens rekommendation. Normaldosen är mellan 0,3 
och 1,0 internationella enheter (IE) per kilogram kroppsvikt per dag. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2014. Reproduction is authorised provided the source is acknowledged. 
 
 
 
  
 
 
 
 
Hur verkar Insulatard? 
Diabetes är en sjukdom som innebär att kroppen inte producerar tillräckligt med insulin för att 
kontrollera blodsockret eller att kroppen inte kan använda insulin effektivt. Insulatard är en ersättning 
för insulin som är mycket likt det insulin som produceras av bukspottkörteln. Den aktiva substansen i 
Insulatard, humaninsulin, framställs med en metod som kallas rekombinant DNA-teknik, vilket innebär 
att det framställs av jästceller som fått en gen (DNA) som gör att de kan producera insulin. 
Insulatard innehåller insulin blandat med en annan substans, protamin, i isofan form som tas upp 
mycket långsammare under dagen, vilket ger Insulatard en effekt med längre varaktighet. 
Ersättningsinsulinet verkar på samma sätt som naturligt producerat insulin och hjälper blodsockret att 
komma in i cellerna från blodet. Genom att kontrollera blodsockret är det möjligt att minska symtom 
och komplikationer av diabetes. 
Hur har Insulatards effekt undersökts? 
Insulatard har undersökts i fyra stora kliniska prövningar som omfattade sammanlagt 557 patienter 
med typ 1-diabetes, dvs. när bukspottkörteln inte kan producera insulin (två studier på 81 patienter), 
eller med typ 2-diabetes, dvs. när kroppen inte kan använda insulin effektivt (två studier på 
476 patienter). För de flesta patienter jämfördes Insulatard med andra typer av humaninsulin eller 
insulinanaloger. I studierna mättes nivån av fasteblodsocker eller glykosylerat hemoglobin (HbA1c, det 
hemoglobin i blodet som har glukos bundet till sig). HbA1c ger en indikation på hur väl blodsockret 
kontrolleras. Dessutom har studier genomförts på 225 patienter för att jämföra effekten av Insulatard 
som injicerades med en spruta eller med en förfylld injektionspenna (Innolet eller FlexPen). 
Vilken nytta har Insulatard visat vid studierna? 
Behandling med Insulatard ledde till att nivån av HbA1c sjönk, vilket tyder på att blodsockernivåerna 
hade reglerats till en nivå som liknar den för andra humaninsuliner. Insulatard var effektivt för både 
typ 1- och typ 2-diabetes och både när det gavs genom vanlig injektion eller med någon av de förfyllda 
pennorna. 
Vilka är riskerna med Insulatard? 
Den vanligaste biverkningen som orsakas av Insulatard (uppträder hos fler än 1 av 10 patienter) är 
hypoglykemi (låga blodsockernivåer). En fullständig förteckning över biverkningar och restriktioner 
finns i bipacksedeln. 
Varför har Insulatard godkänts? 
CHMP fann att nyttan med Insulatard är större än riskerna och rekommenderade att Insulatard skulle 
godkännas för försäljning. 
Vad görs för att garantera säker och effektiv användning av Insulatard? 
En riskhanteringsplan har tagits fram för att se till att Insulatard används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Insulatard. Där anges också lämpliga försiktighetsåtgärder som vårdpersonal och patienter ska vidta. 
Insulatard  
Sida 2/3 
 
 
 
 
 
Mer information om Insulatard 
Den 7 oktober 2002 beviljade Europeiska kommissionen ett godkännande för försäljning av Insulatard 
som gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
Public Assessment Reports. Mer information om behandling med Insulatard finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 11-2013. 
Insulatard  
Sida 3/3 
 
 
 
 
 
