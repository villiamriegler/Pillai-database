EMA/303149/2021 
EMEA/H/C/005183 
Klisyri (tirbanibulin) 
Sammanfattning av Klisyri och varför det är godkänt inom EU 
Vad är Klisyri och vad används det för? 
Klisyri är en salva som används för att behandla vuxna med lindrig aktinisk keratos i ansiktet och 
hårbottnen. Aktinisk keratos är en precancerös, onormal tillväxt i huden som utvecklas efter alltför stor 
exponering för solljus. 
Klisyri innehåller den aktiva substansen tirbanibulin. Det finns som dospåsar på 250 mg, där varje 
påse innehåller 2,5 mg tirbanibulin. 
Hur används Klisyri? 
Ett tunt lager av Klisyri appliceras en gång om dagen på de drabbade områdena i ansiktet eller 
hårbottnen under fem dagar i följd. Klisyri ska inte appliceras på öppna sår eller skadad hud. 
Patientens svar på behandlingen ska utvärderas cirka 8 veckor efter behandlingens början. Om den 
aktiniska keratosen inte har försvunnit fullständigt vid tiden för utvärderingen bör andra 
behandlingsalternativ övervägas. 
Läkemedlet är receptbelagt. För mer information om hur du använder Klisyri, läs bipacksedeln eller 
tala med läkare eller apotekspersonal. 
Hur verkar Klisyri? 
Den aktiva substansen i Klisyri, tirbanibulin, verkar genom att hindra cellerna i hudtillväxten från att 
dela sig och bilda nya celler. Den gör detta genom att binda till ett protein som kallas tubulin, som är 
en viktig komponent i cellernas strukturella skelett (mikrotubuli). Denna bindning hindrar mikrotubuli 
från att växa, vilket särskilt hindrar de snabbväxande cellerna från att dela sig och gör att de dör. 
Tirbanibulin blockerar dessutom vissa enzymer som kallas tyrosinkinaser och som kan medverka i 
celldelningen. 
Vilka fördelar med Klisyri har visats i studierna? 
Två huvudstudier, var och en på 351 patienter med aktinisk keratos i ansiktet och hårbottnen, visade 
att Klisyri var effektivt när det gäller att läka ut aktinisk keratos från de drabbade hudområdena. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union 
© European Medicines Agency, 2021. Reproduction is authorised provided the source is acknowledged. 
 
 
 
 
 
 
 
 
Patienterna applicerade antingen Klisyri eller placebo (overksam behandling) på de drabbade 
områdena under 5 dagar och utvärderades cirka 8 veckor (57 dagar) efter behandlingens början. 
I den första studien läkte den aktiniska keratosen ut fullständigt hos 44 procent av de patienter som 
fick Klisyri, jämfört med 5 procent av dem som fick placebo. På samma sätt läkte den aktiniska 
keratosen ut fullständigt i den andra studien hos 54 procent av de patienter som fick Klisyri, jämfört 
med 13 procent av dem som fick placebo. 
Vilka är riskerna med Klisyri? 
De vanligaste biverkningarna som orsakas av Klisyri (kan förekomma hos fler än 1 av 10 användare) 
är lokala hudreaktioner, däribland erytem (hudrodnad), avflagning/fjällning, skorpbildning, svullnad 
och sårbildning. 
Andra biverkningar som orsakas av Klisyri (kan förekomma hos upp till 1 av 10 användare) är blåsor, 
klåda och smärta på appliceringsstället. 
En fullständig förteckning över biverkningar och restriktioner för Klisyri finns i bipacksedeln. 
Varför är Klisyri godkänt i EU? 
Två studier visade att Klisyri var effektivt när det gäller att läka ut aktinisk keratos från patienternas 
drabbade hudområden. Biverkningarna ansågs vara lindriga till måttliga och var reversibla. Europeiska 
läkemedelsmyndigheten (EMA) fann därför att fördelarna med Klisyri är större än riskerna och att 
Klisyri kan godkännas för försäljning i EU. 
Vad görs för att garantera säker och effektiv användning av Klisyri? 
Företaget som marknadsför Klisyri måste undersöka risken för att den aktiniska keratosen utvecklas till 
hudcancer efter behandling i en 3-årig säkerhetsstudie. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Klisyri har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Klisyri kontinuerligt. Misstänkta 
biverkningar som har rapporterats för Klisyri utvärderas noggrant och nödvändiga åtgärder vidtas för 
att skydda patienterna. 
Mer information om Klisyri 
Mer information om Klisyri finns på EMA:s webbplats: ema.europa.eu/medicines/human/EPAR/klisyri. 
Klisyri (tirbanibulin)  
EMA/303149/2021 
Sida 2/2 
 
 
 
