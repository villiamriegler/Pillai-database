EMA/57487/2023 
EMEA/H/C/004790 
Nubeqa (darolutamid) 
Sammanfattning av Nubeqa och varför det är godkänt inom EU 
Vad är Nubeqa och vad används det för? 
Nubeqa är ett läkemedel som ges till män för att behandla prostatacancer. 
Det används när cancern är kastrationsresistent (förvärras trots behandling för att sänka 
testosteronnivåerna, däribland att testiklarna opereras bort) och när risken är stor för att metastaser 
bildas (när cancern sprider sig till andra delar av kroppen). 
Det används också när cancern har spridit sig till andra delar av kroppen men svarar på 
testosteronsänkande behandling (hormonkänslig). Läkemedlet ges i kombination med docetaxel (ett 
annat cancerläkemedel) och androgen deprivationsbehandling (behandling för att minska produktionen 
av manliga könshormoner). 
Nubeqa innehåller den aktiva substansen darolutamid. 
Hur används Nubeqa? 
Nubeqa finns som tabletter (300 mg) och är receptbelagt. Behandling ska inledas och övervakas av en 
specialistläkare med erfarenhet av att behandla prostatacancer. 
Den rekommenderade dosen av Nubeqa är 600 mg (två tabletter) två gånger dagligen, som tas 
tillsammans med mat. Patienter som inte fått sina testiklar bortopererade (kirurgisk kastrering) ska 
fortsätta behandlingen med en så kallad LHRH-analog för att minska produktionen av testosteron. 
Om patienten får allvarliga biverkningar kan dosen behöva minskas eller behandlingen avbrytas. För 
mer information om hur du använder Nubeqa, läs bipacksedeln eller tala med läkare eller 
apotekspersonal. 
Hur verkar Nubeqa? 
Den aktiva substansen i Nubeqa, darolutamid, är en androgenreceptorhämmare. Det innebär att den 
binder till receptorn (målet) för de könshormoner som kallas androgener, såsom testosteron, och 
hindrar dem från att stimulera tillväxt av prostatacancerceller. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
 
 
 
Vilka fördelar med Nubeqa har visats i studierna? 
Nubeqa jämfördes med placebo (overksam behandling) i en pågående huvudstudie på 1 509 män med 
icke-metastatisk prostatacancer. Huvudeffektmåttet var hur länge patienterna levde innan cancern 
spred sig till andra delar av kroppen. De patienter som behandlades med Nubeqa levde i genomsnitt i 
40 månader utan att cancern spred sig, jämfört med omkring 18 månader för de patienter som fick 
placebo. 
I en andra huvudstudie på 1 306 män med metastaserande, hormonkänslig prostatacancer levde 
omkring 63 procent av de patienter som fick Nubeqa 4 år efter att behandlingen inletts, jämfört med 
50 procent av dem som fick placebo. Både Nubeqa och placebo gavs tillsammans med docetaxel och 
androgen deprivationsbehandling. 
Vilka är riskerna med Nubeqa? 
De vanligaste biverkningarna som orsakas av Nubeqa (kan förekomma hos fler än 1 av 10 användare) 
är trötthet, svaghet, orkeslöshet och allmän sjukdomskänsla. 
De vanligaste biverkningarna som orsakas av Nubeqa när det ges tillsammans med docetaxel är 
hudutslag och hypertoni (högt blodtryck). 
En fullständig förteckning över biverkningar som rapporterats för Nubeqa finns i bipacksedeln. 
Nubeqa är inte avsett för kvinnor och får inte ges till kvinnor som är eller kan bli gravida. En fullständig 
förteckning över restriktioner finns i bipacksedeln. 
Varför är Nubeqa godkänt i EU? 
Europeiska läkemedelsmyndigheten (EMA) fann att fördelarna med Nubeqa är större än riskerna och 
att Nubeqa kan godkännas för försäljning i EU. Nubeqa har visats fördröja uppkomsten av metastaser 
jämfört med placebo. När Nubeqa ges tillsammans med docetaxel och androgen 
deprivationsbehandling har det visat sig förlänga livslängden för patienter med metastaserande, 
hormonkänslig prostatacancer. Nubeqa tolereras väl och dess biverkningar anses hanterbara. 
Vad görs för att garantera säker och effektiv användning av Nubeqa? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Nubeqa har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Nubeqa kontinuerligt. 
Biverkningar som har rapporterats för Nubeqa utvärderas noggrant och nödvändiga åtgärder vidtas för 
att skydda patienterna. 
Mer information om Nubeqa 
Den 27 mars 2020 beviljades Nubeqa ett godkännande för försäljning som gäller i hela EU. 
Mer information om Nubeqa finns på EMA:s webbplats: 
ema.europa.eu/medicines/human/EPAR/nubeqa. 
Denna sammanfattning uppdaterades senast 02-2023. 
Nubeqa (darolutamid)  
EMA/57487/2023  
Sida 2/2 
 
 
 
