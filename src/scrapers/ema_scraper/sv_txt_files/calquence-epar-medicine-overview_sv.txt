EMA/491913/2020 
EMEA/H/C/005299 
Calquence (akalabrutinib) 
Sammanfattning av Calquence och varför det är godkänt inom EU 
Vad är Calquence och vad används det för? 
Calquence är ett cancerläkemedel som används för att behandla vuxna med kronisk lymfatisk leukemi 
(KLL), en blodcancer som drabbar B-celler (en typ av vita blodkroppar). 
Calquence används som enda läkemedel (monoterapi) hos patienter med KLL som har behandlats 
tidigare. Calquence kan användas som enda läkemedel eller i kombination med ett annat 
cancerläkemedel, obinutuzumab, hos patienter som inte har behandlats för sjukdomen tidigare. 
Calquence innehåller den aktiva substansen akalabrutinib. 
Hur används Calquence? 
Calquence är receptbelagt och behandling ska inledas och övervakas av en läkare med erfarenhet av 
att behandla med cancerläkemedel. Det finns som kapslar som ska tas genom munnen. Den 
rekommenderade dosen är 100 mg två gånger om dagen. Behandling med Calquence fortsätter så 
länge cancern är under kontroll och så länge det inte förekommer några oacceptabla biverkningar. 
Behandlingen kan avbrytas eller stoppas och dosen kan ändras om allvarliga biverkningar uppträder 
eller om patienten måste ta vissa andra läkemedel. 
För mer information om hur du använder Calquence, läs bipacksedeln eller tala med läkare eller 
apotekspersonal. 
Hur verkar Calquence? 
Den aktiva substansen i Calquence, akalabrutinib, blockerar ett enzym som kallas Brutons 
tyrosinkinas, som hjälper B-celler att överleva och växa. Genom att blockera detta enzym förväntas 
akalabrutinib hämma utvecklingen av cancerösa B-celler vid KLL, vilket fördröjer cancerns utveckling. 
Vilka fördelar med Calquence har visats i studierna? 
Två huvudstudier har visat att Calquence är effektivt när det gäller att förlänga livet eller fördröja 
sjukdomens förvärrande. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
I en av studierna, som omfattade 535 patienter som inte genomgått tidigare behandling för KLL, 
jämfördes Calquence eller dess kombination med obinutuzumab med en kombination av obinutuzumab 
och ett annat cancerläkemedel, klorambucil. Efter omkring 28 månader hade 8 procent av de patienter 
som fick kombinationsbehandling med Calquence och 15 procent av dem som enbart fick Calquence 
avlidit eller drabbats av en sjukdomsförsämring, jämfört med 53 procent av dem som fick 
obinutuzumab och klorambucil. 
I en andra huvudstudie, som omfattade 310 patienter, jämfördes Calquence som enda läkemedel med 
en kombination av andra cancerläkemedel (rituximab och antingen idelalisib eller bendamustin) hos 
patienter vars KLL hade kommit tillbaka eller inte svarat på tidigare behandling. Efter omkring 
16 månader hade 17 procent av de patienter som fick Calquence avlidit eller drabbats av en 
sjukdomsförsämring, jämfört med 44 procent av dem som fick kombinationerna med rituximab. 
Vilka är riskerna med Calquence? 
De vanligaste biverkningarna som orsakas av Calquence (kan förekomma hos fler än 1 av 5 
användare) är infektioner, huvudvärk, diarré, blåmärken, muskelvärk, illamående, trötthet, hosta och 
hudutslag. När det används i kombination med andra cancerläkemedel är också ledvärk, yrsel och 
förstoppning mycket vanliga biverkningar. 
De vanligaste allvarliga biverkningarna som orsakas av Calquence (kan förekomma hos fler än 1 av 20 
användare) är infektioner och lågt antal vita och röda blodkroppar (leukopeni, neutropeni och anemi). 
En fullständig förteckning över biverkningar och restriktioner för Calquence finns i bipacksedeln. 
Varför är Calquence godkänt i EU? 
Europeiska läkemedelsmyndigheten (EMA) fann att fördelarna med Calquence är större än riskerna och 
att Calquence kan godkännas för försäljning i EU. För patienter med KLL har man kunnat konstatera 
tydliga fördelar med Calquence, antingen som enda läkemedel eller, för patienter som inte behandlats 
tidigare, i kombination med obinutuzumab. Dessa resultat ansågs kliniskt relevanta och även om 
studierna omfattade äldre patienter och patienter med andra sjukdomar så gäller resultaten troligen 
också för yngre patienter som är i bättre skick. Läkemedlets biverkningar anses godtagbara och i linje 
med biverkningarna hos andra läkemedel som verkar på samma sätt. 
Vad görs för att garantera säker och effektiv användning av Calquence? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Calquence har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Calquence kontinuerligt. 
Biverkningar som har rapporterats för Calquence utvärderas noggrant och nödvändiga åtgärder vidtas 
för att skydda patienter. 
Mer information om Calquence 
Mer information om Calquence finns på EMA:s webbplats: 
ema.europa.eu/medicines/human/EPAR/calquence. 
Calquence (akalabrutinib)  
EMA/491913/2020 
Sida 2/2 
 
 
 
