EMA/138579/2019 
EMEA/H/C/000628 
Kiovig (humant normalt immunglobulin) 
Sammanfattning av Kiovig och varför det är godkänt inom EU 
Vad är Kiovig och vad används det för? 
Kiovig är ett läkemedel som används för att stödja immunsystemet (kroppens naturliga försvar) hos 
patienter i två huvudgrupper: 
• 
Patienter som riskerar att få infektioner för att de inte har tillräckligt med antikroppar (även 
kallade immunglobuliner, proteiner i blodet som hjälper kroppen att bekämpa sjukdom). Det kan 
vara personer som har en medfödd brist på antikroppar (primärt immunbristsyndrom, PID). Det 
kan också vara personer som har utvecklat brist på antikroppar efter födseln (sekundärt 
immunbristsyndrom, SID), som har låga nivåer av vissa antikroppar (som kallas IgG) och som lider 
av infektioner som är allvarliga, kommer tillbaka och inte botas av läkemedel som används för att 
behandla infektioner. 
• 
Patienter med vissa immunsjukdomar. Här ingår patienter med primär immun trombocytopeni 
(ITP), som inte har tillräckligt med blodplättar (komponenter i blodet som hjälper det att 
koagulera) och som har hög blödningsrisk, patienter med Guillain-Barrés syndrom eller kronisk 
inflammatorisk demyeliniserande polyneuropati (CIDP), inflammatoriska nervstörningar som leder 
till muskelsvaghet och domningar, patienter med Kawasakis sjukdom, en sjukdom som främst ses 
hos barn och som orsakar inflammation i blodkärlen, samt patienter med multifokal motorisk 
neuropati (MMN), en nervskada som orsakar svaghet i armarna och benen. 
Läkemedlet innehåller den aktiva substansen humant normalt immunglobulin. 
Hur används Kiovig? 
Kiovig är receptbelagt och behandling av patienter med brist på antikroppar ska sättas in och 
övervakas av läkare med erfarenhet av behandling av sådana tillstånd. 
Läkemedlet ges som infusion (dropp) i en ven. Dosen och frekvensen av infusioner beror på 
sjukdomen som behandlas och hur väl sjukdomen kontrolleras. 
För mer information om hur du använder Kiovig, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
Hur verkar Kiovig? 
Den aktiva substansen i Kiovig, humant normalt immunglobulin, är ett höggradigt renat protein som 
extraherats från human plasma (en del av blodet). Det innehåller immunglobulin G (IgG), som är en 
typ av antikropp. IgG har använts som läkemedel sedan 1980-talet och verkar på en mängd olika sätt 
mot organismer som kan orsaka infektioner. Kiovig verkar genom att återställa onormalt låga IgG-
nivåer i blodet till de normala. I högre doser kan det hjälpa till att reglera ett onormalt immunsystem 
och modulera immunsvaret. 
Vilka fördelar med Kiovig har visats i studierna? 
Eftersom humant normalt immunglobulin länge har använts för att behandla dessa sjukdomar, och i 
enlighet med gällande riktlinjer, krävdes det fyra mindre studier för att fastställa Kiovigs effekt och 
säkerhet för patienterna. 
I den första studien användes Kiovig för att ersätta antikroppar hos 22 patienter med PID som hade 
mycket låga eller inga nivåer av immunoglobulin. Kiovig var lika effektivt som standardbehandling för 
att förhindra infektioner och minska användningen av antibiotika. 
I den andra studien undersöktes användningen av Kiovig för att reglera immunsystemet hos 
23 patienter med ITP. Kiovig visade sig vara effektivt när det gällde att öka antalet blodplättar. 
Den tredje och fjärde studien gjordes på totalt 28 patienter med MMN. Kiovig var effektivt för att 
bibehålla muskelstyrkan och minska funktionsnedsättningen. 
Vilka är riskerna med Kiovig? 
De vanligaste biverkningarna som orsakas av Kiovig (uppträder hos fler än 1 av 10 patienter) är 
huvudvärk, hypertoni (högt blodtryck), illamående, hudutslag, trötthet, lokala reaktioner såsom 
smärta, svullnad eller klåda på injektionsstället samt feber. Vissa biverkningar uppträder oftare vid en 
hög infusionshastighet, hos patienter med låga immunglobulinnivåer samt hos patienter som inte har 
behandlats med Kiovig tidigare eller på länge. 
Kiovig får inte ges till personer som är överkänsliga (allergiska) mot humant normalt immunglobulin 
eller mot något annat innehållsämne, eller till patienter som är allergiska mot andra typer av humant 
immunglobulin, särskilt vid mycket låga nivåer av immunglobulin A (IgA) och om de har antikroppar 
mot IgA. En fullständig förteckning över biverkningar och restriktioner finns i bipacksedeln. 
Varför är Kiovig godkänt i EU? 
Kiovig har visat sig vara effektivt vid PID, ITP och MMN. Baserat på dess effekt vid dessa sjukdomar 
kan Kiovig godkännas för användning vid behandling av andra typer av immunbristsjukdomar och vid 
låga antikroppsnivåer på grund av Guillain-Barrés syndrom, Kawasakis sjukdom eller CIPD, utan att 
det behövs särskilda studier av dessa sjukdomar. Europeiska läkemedelsmyndigheten fann därför att 
fördelarna med Kiovig är större än riskerna och rekommenderade att Kiovig skulle godkännas för 
försäljning. 
Vad görs för att garantera säker och effektiv användning av Kiovig? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Kiovig har tagits med i produktresumén och bipacksedeln. 
Kiovig (humant normalt immunglobulin)  
EMA/138579/2019  
Sida 2/3 
 
 
 
Liksom för alla läkemedel övervakas de vetenskapliga uppgifterna för Kiovig kontinuerligt. Biverkningar 
som har rapporterats för Kiovig utvärderas noggrant och nödvändiga åtgärder vidtas för att skydda 
patienterna. 
Mer information om Kiovig 
Den 19 januari 2006 beviljades Kiovig ett godkännande för försäljning som gäller i hela EU. 
Mer information om Kiovig finns på EMA:s webbplats: ema.europa.eu/medicines/EPAR/kiovig. 
Denna sammanfattning uppdaterades senast 03-2019. 
Kiovig (humant normalt immunglobulin)  
EMA/138579/2019  
Sida 3/3 
 
 
 
