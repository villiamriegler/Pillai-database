EMEA/184456/2009   
EMEA/H/C/000183 
Sammanfattning av EPAR för allmänheten 
Viramune 
nevirapin 
Detta är en sammanfattning av det offentliga europeiska utredningsprotokollet (EPAR) för 
Viramune. Det förklarar hur Kommittén för humanläkemedel (CHMP) bedömt läkemedlet och hur 
den kommit fram till sitt ställningstagande om att bevilja godkännande för försäljning och sina 
rekommendationer om hur läkemedlet ska användas 
Vad är Viramune? 
Viramune är ett läkemedel som innehåller den aktiva substansen nevirapin. Det finns som tabletter 
med omedelbar frisättning (200 mg) och som depottabletter (50, 100 och 400 mg) samt som oral 
suspension (50 mg/5 ml). 
Tabletter med omedelbar frisättning frisätter den aktiva substansen omedelbart medan 
depottabletter frisätter den långsamt under några timmar, vilket gör att tabletterna inte behöver 
ges lika ofta. 
Vad används Viramune för? 
Viramune är ett antiviralt läkemedel (läkemedel mot virusinfektion). Det används i kombination 
med andra antivirala läkemedel för behandling av patienter som är infekterade med humant 
immunbristvirus typ 1 (HIV-1), ett virus som orsakar förvärvat immunbristsyndrom (aids). Det är 
avsett för behandling av patienter med immunbrist (problem med immunsystemet) som är 
framskriden eller som förvärras. 
Läkemedlet är receptbelagt. 
7 Westferry Circus ● Canary Wharf ● London E14 4HB ● United Kingdom 
Telehone:+44 (0)20 7418 8400 Facsimile:+44 (0)20 7418 8416 
E-mail  info@ema.europa.eu  Website  www.ema.europa.eu 
An agency of the European Union  
© European Medicines Agency, 2011. Reproduction is authorised provided the source is acknowledged. 
 
 
 
 
 
 
 
 
 
Hur används Viramune? 
Behandling med Viramune ska ges av läkare som har erfarenhet av behandling av hivinfektion. 
Viramune tas aldrig ensamt. Det måste tas med minst två andra antivirala läkemedel som 
patienten inte har tagit tidigare. Eftersom läkemedlet kan orsaka allvarligt hudutslag ska 
behandlingen inledas med låga doser. 
Hos vuxna ska behandlingen inledas med 200 mg tabletter med omedelbar frisättning eller oral 
suspension en gång dagligen i två veckor. Därefter ska dosen ökas till standarddosen på 200 mg 
två gånger dagligen med tabletter med omedelbar frisättning eller oral suspension, eller till 
standarddosen på 400 mg en gång dagligen med depottabletter. 
För barn och ungdomar är startdosen 150 mg per kvadratmeter kroppsyta (beräknad med hjälp av 
barnets längd och vikt) eller 4 mg/kg en gång dagligen i två veckor med Viramune oral suspension. 
Därefter ska dosen ökas till en underhållsdos (beräknad med hjälp av patientens kroppsyta eller 
vikt). 
Dosen ska inte ökas till underhållsdosen förrän eventuella utslag har försvunnit. Om patienten inte 
kan gå över till full dos inom fyra veckor efter att behandlingen med Viramune påbörjades ska 
alternativa behandlingar sättas in. 
Depottabletterna bör inte användas under de två första veckorna av behandling med Viramune och 
ska inte användas förrän eventuella utslag har försvunnit. Depottabletterna har inte testats hos 
barn under 3 års ålder. Depottabletterna får inte krossas eller tuggas. 
Mer information finns i bipacksedeln. 
Hur verkar Viramune? 
Den aktiva substansen i Viramune, nevirapin, är en icke-nukleosid omvänd transkriptashämmare 
(NNRTI). Den blockerar aktiviteten hos omvänd transkriptas, ett enzym som produceras av HIV-1 
som gör att cellerna i kroppen kan infekteras och mer virus kan bildas. Genom att blockera detta 
enzym minskar Viramune, då det tas i kombination med andra antivirala läkemedel, mängden HIV-
1 i blodet och håller det på en låg nivå. Viramune botar inte HIV-1-infektion eller aids, men det kan 
fördröja skadan på immunsystemet och utvecklingen av infektioner och sjukdomar som är 
förknippade med aids. 
Hur har Viramunes effekt undersökts? 
Viramune tabletter med omedelbar frisättning har undersökts i fem studier med totalt 1 956 vuxna. 
I studierna jämfördes Viramune, taget i kombination med zidovudin och didanosin (andra antivirala 
läkemedel), med andra antivirala läkemedel. Viramune, taget som enda läkemedel eller i 
kombination med ett eller två andra antivirala läkemedel, har också undersökts i två studier på 
478 barn. Huvudeffektmåtten var förändringen av hivnivån i blodet (virusbelastningen) och antalet 
CD4 T-celler i blodet (CD4-celltal) samt antalet patienter vars sjukdom förvärrades eller som avled. 
CD4 T-celler är vita blodkroppar som är viktiga för att bidra till att bekämpa infektioner men som 
dödas av hiv. 
Till stöd för användningen av depottabletterna genomförde företaget studier för att visa att 
tabletter med omedelbar frisättning och depottabletter gav jämförbara läkemedelsnivåer och 
samma effekt på virusbelastningen i kroppen. Studier utfördes också för att visa att det går att gå 
över från tabletter med omedelbar frisättning som tas två gånger dagligen till depottabletter som 
tas en gång dagligen. 
Viramune  
Sida 2/4
 
 
 
 
Vilken nytta har Viramune visat vid studierna? 
Viramune var när det togs i kombination med två andra antivirala läkemedel effektivare än 
kombinationer av två läkemedel. Hos 398 behandlingserfarna (som fått behandling för hivinfektion 
tidigare) vuxna ledde Viramune i kombination med zidovudin och lamivudin till en 38-procentig 
minskning av virusbelastningen efter 48 veckor, jämfört med en 28-procentig ökning hos de 
patienter som enbart fick zidovudin och lamivudin. Hos 151 behandlingsnaiva (som inte fått 
behandling för hivinfektion tidigare) patienter föll virusbelastningen med 99 procent i gruppen med 
tre läkemedel jämfört med 96 procent i gruppen med två läkemedel efter 40 till 52 veckor. Vuxna 
som tog tre läkemedel hade också större ökning av CD4-celltalen och lägre risk för att sjukdomen 
skulle förvärras eller att de skulle avlida. Liknande resultat sågs hos HIV-1-infekterade barn. 
Dessa ytterligare studier visade att depottabletter var lika effektiva som tabletter med omedelbar 
frisättning hos patienter med hivinfektion. De visade också att patienter utan risk kan gå över från 
tabletter med omedelbar frisättning till depottabletter. 
Vilka är riskerna med Viramune? 
De vanligaste biverkningarna (uppträder hos 110 patienter av 100) är hudutslag, huvudvärk, 
illamående, trötthet, magsmärtor, diarré, feber, hepatit (leverinflammation) och tecken i blodet på 
leverproblem. Viramune har också förknippats med allvarliga biverkningar, bland annat Stevens-
Johnsons syndrom och toxisk epidermal nekrolys (livshotande allergiska reaktioner som påverkar 
huden och slemhinnorna), svår hepatit och leversvikt samt svåra allergiska reaktioner. Patienterna 
ska övervakas noga beträffande tecken på dessa biverkningar under de första 18 veckornas 
behandling och blodprover för leverproblem ska tas regelbundet under hela behandlingen. 
Förteckningen över samtliga biverkningar som rapporterats för Viramune finns i bipacksedeln. 
Viramune får inte ges till personer som är överkänsliga (allergiska) mot nevirapin eller något annat 
innehållsämne. Det får inte ges till patienter som har allvarliga leverproblem eller tecken på 
leverproblem i blodet, eller till patienter som tar johannesört (ett örtpreparat som används för att 
behandla depression). Behandling med Viramune får inte påbörjas igen hos patienter som tidigare 
har varit tvungna att upphöra att ta läkemedlet på grund av hudutslag, allergiska reaktioner eller 
hepatit, eller som har fått tecken på leverproblem då de tagit Viramune, vilka återkommit när de 
börjat ta läkemedlet igen. 
Varför har Viramune godkänts? 
Kommittén för humanläkemedel (CHMP) fann att nyttan med Viramune är större än riskerna då det 
används som en del av en kombinationsbehandling för antiviral behandling av HIV-1-infekterade 
patienter med framskriden eller progressiv immunbrist. Kommittén konstaterade att den 
huvudsakliga erfarenheten av Viramune fanns i kombination med nukleosida omvända 
transkriptashämmare (NRTI, en typ av antivirala läkemedel) och att bevisen var otillräckliga när 
det gällde användning av kombinationsbehandling som inbegriper en proteashämmare (en annan 
typ av antiviralt läkemedel) efter Viramune-behandling. Kommittén rekommenderade att Viramune 
skulle godkännas för försäljning. 
Viramune godkändes ursprungligen för försäljning "i undantagsfall” eftersom det av vetenskapliga 
skäl endast fanns begränsad information vid tidpunkten för godkännandet. Eftersom företaget har 
tillhandahållit den kompletterande information som begärdes upphörde villkoret ”i undantagsfall” 
att gälla den 11 juli 2002. 
Viramune  
Sida 3/4
 
 
 
 
Mer information om Viramune 
Den 5 februari 1998 beviljade Europeiska kommissionen  ett godkännande för försäljning av 
Viramune som gäller i hela Europeiska unionen.  
Det offentliga europeiska utredningsprotokollet (EPAR) finns i sin helhet på EMA:s webbplats 
ema.europa.eu/Find medicine/Human medicines/European Public Assessment Reports. Mer 
information om behandling med Viramune finns i bipacksedeln (ingår också i EPAR). Du kan också 
kontakta din läkare eller apotekspersonal. 
Denna sammanfattning uppdaterades senast 09-2011. 
Viramune  
Sida 4/4
 
 
 
 
