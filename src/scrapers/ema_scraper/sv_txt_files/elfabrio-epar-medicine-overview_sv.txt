EMA/240110/2023
EMEA/H/C/005618
Elfabrio (pegunigalsidas alfa)
Sammanfattning av Elfabrio och varför det är godkänt inom EU
Vad är Elfabrio och vad används det för?
Elfabrio är ett läkemedel som ges till vuxna för att behandla Fabrys sjukdom, en sällsynt ärftlig 
sjukdom. Patienter med Fabrys sjukdom har inte tillräckligt med ett enzym, alfa-galaktosidas A, som 
normalt bryter ner fettsubstansen globotriaosylceramid (Gb3). Om enzymet saknas kan Gb3 inte 
brytas ner och det ansamlas i organen, t.ex. i njurarna och hjärtat, vilket orsakar njursvikt och 
hjärtproblem.
Elfabrio innehåller den aktiva substansen pegunigalsidas alfa.
Hur används Elfabrio?
Elfabrio är receptbelagt och behandling ska övervakas av läkare med erfarenhet av att behandla 
Fabrys sjukdom.
Elfabrio finns som en infusion (dropp) i en ven, som ges en gång varannan vecka. Det är avsett för 
långtidsbehandling. Alla patienter övervakas för kontroll av eventuella reaktioner under infusionen och 
i minst en till två timmar därefter. För att minska risken för reaktioner under infusionen kan 
patienterna få andra läkemedel före eller under behandlingen med Elfabrio, eller så kan 
infusionshastigheten sänkas. Infusionerna ges på sjukhus men kan ges i hemmet om patienten 
tolererar infusionerna väl.
För mer information om hur du använder Elfabrio, läs bipacksedeln eller tala med läkare eller 
apotekspersonal.
Hur verkar Elfabrio?
Elfabrio är en enzymersättningsbehandling. Denna typ av behandling ger patienterna det enzym de 
saknar. Elfabrio är utformat för att ersätta det mänskliga enzymet alfa-galaktosidas A, som saknas hos 
patienter med Fabrys sjukdom. Den aktiva substansen i Elfabrio, pegunigalsidas alfa, är en kopia av 
det humana enzymet och framställs med en metod som kallas rekombinant DNA-teknik, vilket innebär 
att det framställs av en cell som fått en gen (DNA) som gör att cellen kan producera enzymet. 
Ersättningsenzymet bidrar till nedbrytningen av Gb3 och hindrar det från att ansamlas i patientens 
celler.
Official address  Domenico Scarlattilaan 6  ●  1083 HS Amsterdam  ●  The Netherlands
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact  Telephone +31 (0)88 781 6000
An agency of the European Union  
© European Medicines Agency, 2023. Reproduction is authorised provided the source is acknowledged.
Vilka fördelar med Elfabrio har visats i studierna?
Fördelarna med Elfabrio utvärderades i en huvudstudie på 78 patienter med Fabrys sjukdom. I studien 
jämfördes Elfabrio med Fabrazyme, en annan enzymersättningsbehandling som används för att 
behandla patienter med Fabrys sjukdom. Huvudeffektmåttet baserades på glomerulär 
filtrationshastighet (GFR, ett mått på hur väl njurarna fungerar), som minskar när patientens 
njurfunktion försämras. Den genomsnittliga GFR minskade med 2,5 ml/min/1,73 m2 per år efter både 
12 och 24 månaders behandling med Elfabrio jämfört med 1,7 ml/min/1,73 m2 och 2,2 ml/min/1,73 m2 
hos dem som fick Fabrazyme. Stödjande data visade en signifikant minskning av nivåerna av Gb3 i 
njurarna och blodet hos patienter som behandlades med Elfabrio.
Vilka är riskerna med Elfabrio?
En fullständig förteckning över biverkningar och restriktioner för Elfabrio finns i bipacksedeln.
De vanligaste biverkningarna som orsakas av Elfabrio (kan förekomma hos upp till 1 av 10 användare) 
är överkänslighet (allergiska reaktioner), asteni (svaghet) och infusionsrelaterade reaktioner.
Allergiska reaktioner, däribland kraftig och långvarig sammandragning av luftvägsmusklerna, som 
orsakar andningssvårigheter (bronkospasm), kan förekomma hos personer som får Elfabrio.
Varför är Elfabrio godkänt i EU?
EMA fann att Elfabrios effekt gynnades av den aktiva substansens beskaffenhet, närmare bestämt för 
att det är en pegylerad form av det naturligt förekommande enzymet, och effekten stöddes även av 
den väletablerade verkningsmekanismen för enzymersättningsbehandling vid behandling av Fabrys 
sjukdom. Resultaten från huvudstudien visade på en signifikant minskning av nivåerna av Gb3 i både 
njurar och blod hos patienter som behandlades med Elfabrio. På grund av begränsningar i studiens 
utformning, däribland det låga antalet patienter som deltog, visade inte resultaten från huvudstudien 
slutgiltigt att Elfabrio var minst lika effektivt som Fabrazyme.
Vidare anses biverkningarna av Elfabrio, som främst är kopplade till infusionen, vara hanterbara. 
Europeiska läkemedelsmyndigheten (EMA) fann därför att fördelarna med Elfabrio är större än riskerna 
och att Elfabrio kan godkännas för försäljning i EU.
Vad görs för att garantera säker och effektiv användning av Elfabrio?
Företaget som marknadsför Elfabrio kommer att tillhandahålla utbildningsmaterial till patienter eller 
deras vårdare och till hälso- och sjukvårdspersonal, med information om hur produkten ges korrekt i 
hemmet.
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Elfabrio har också tagits med i produktresumén och 
bipacksedeln.
Liksom för alla läkemedel övervakas de vetenskapliga uppgifterna för Elfabrio kontinuerligt. Misstänkta 
biverkningar som har rapporterats för Elfabrio utvärderas noggrant och nödvändiga åtgärder vidtas för 
att skydda patienterna.
Mer information om Elfabrio
Den 4 maj 2023 beviljades Elfabrio ett godkännande för försäljning som gäller i hela EU.
Elfabrio (pegunigalsidas alfa) 
EMA/240110/2023
Sida 2/3
Mer information om Elfabrio finns på EMA:s webbplats: 
ema.europa.eu/medicines/human/EPAR/elfabrio.
Denna sammanfattning uppdaterades senast 05-2023.
Elfabrio (pegunigalsidas alfa) 
EMA/240110/2023
Sida 3/3
