EMA/314645/2019 
EMEA/H/C/004541 
LysaKare (arginin/lysin) 
Sammanfattning av LysaKare och varför det är godkänt inom EU 
Vad är LysaKare och vad används det för? 
LysaKare är ett läkemedel som används för att skydda njurarna mot strålningsskador vid 
cancerbehandling med det radioaktiva läkemedlet lutetium(177Lu)oxodotreotid. 
LysaKare är avsett för vuxna och innehåller de aktiva substanserna arginin och lysin. 
Hur används LysaKare? 
LysaKare ges genom infusion (dropp) i en ven under fyra timmar. Infusionen med LysaKare inleds 
30 minuter innan patienten får lutetium(177Lu)oxodotreotid (också det genom infusion). 
Eftersom LysaKare kan orsaka illamående och kräkningar ska patienterna ta läkemedel som motverkar 
illamående och kräkningar innan de får LysaKare. 
LysaKare är receptbelagt och ska endast sättas in av hälso- och sjukvårdspersonal med erfarenhet av 
behandling med radioaktiva läkemedel. För att få mer information om hur du använder LysaKare, läs 
bipacksedeln eller tala med läkare eller apotekspersonal. 
Hur verkar LysaKare? 
Strålningen som lutetium(177Lu)oxodotreotid avger kan orsaka skada när läkemedlet passerar genom 
njurtubuli. De aktiva substanserna i LysaKare, arginin och lysin, stoppar flödet av 
lutetium(177Lu)oxodotreotid genom dessa njurtubuli. På detta sätt exponeras njurarna för mindre 
strålning och det radioaktiva läkemedlet kan lämna kroppen med urinen. 
Vilken nytta med LysaKare har visats i studierna? 
Eftersom användningen av arginin och lysin för att skydda njurarna under denna typ av 
cancerbehandling är väletablerad lade företaget fram data från den vetenskapliga litteraturen. Där 
ingick uppgifter från över 1 200 cancerpatienter som behandlats med lutetium(177Lu)oxodotreotid och 
som visade att arginin och lysin är ett effektivt skydd mot denna typ av njurskador. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
 
I en annan publicerad studie, som omfattade 229 patienter, visade mätningar av kreatininclearance 
(en indikation på hur väl njurarna fungerar) på en avsaknad av njurskador 14 månader efter det att 
patienterna behandlades med arginin och lysin samtidigt som lutetium(177Lu)oxodotreotid. 
Vilka är riskerna med LysaKare? 
De vanligaste biverkningarna som orsakas av LysaKare (kan förekomma hos fler än 1 av 10 
användare) är illamående och kräkningar. Det har också påvisats ett samband mellan LysaKare och 
hyperkalemi (höga kaliumnivåer i blodet), men det är inte känt hur ofta denna biverkning uppträder. 
Biverkningarna som orsakas av LysaKare är som regel av lindrig eller måttlig svårighetsgrad. 
LysaKare får inte ges till patienter med höga kaliumhalter i blodet såvida inte detta har korrigerats före 
behandlingens start. 
En fullständig förteckning över biverkningar och restriktioner för LysaKare finns i bipacksedeln. 
Varför är LysaKare godkänt i EU? 
Användningen av arginin och lysin under behandling med lutetium(177Lu)oxodotreotid har visat sig 
minska njurskadorna och gör det möjligt att ge cancerpatienter effektiva doser av radioaktivt 
läkemedel. Den största risken med LysaKare är en farlig höjning av kaliumhalten i blodet, men denna 
biverkning kan vara hanterbar om den identifieras och behandlas på lämpligt sätt. Information om hur 
detta ska göras har tagits med i produktinformationen. Europeiska läkemedelsmyndigheten fann därför 
att fördelarna med LysaKare är större än riskerna och att LysaKare kan godkännas för försäljning i EU. 
Vad görs för att garantera säker och effektiv användning av LysaKare? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av LysaKare har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för LysaKare kontinuerligt. 
Biverkningar som har rapporterats för LysaKare utvärderas noggrant och nödvändiga åtgärder vidtas 
för att skydda patienterna. 
Mer information om LysaKare 
Mer information om LysaKare finns på EMA:s webbplats 
ema.europa.eu/medicines/human/EPAR/lysakare. 
LysaKare (arginin/lysin) 
EMA/314645/2019 
Sida 2/2 
 
 
 
