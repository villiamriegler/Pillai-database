EMA/570416/2018 
EMEA/H/C/004579 
Mektovi (binimetinib) 
Sammanfattning av Mektovi och varför det är godkänt inom EU 
Vad är Mektovi och vad används det för? 
Mektovi är ett läkemedel för behandling av melanom (en hudcancer) som har spridit sig eller inte kan 
avlägsnas genom operation. 
Mektovi används i kombination med ett annat läkemedel, enkorafenib (Braftovi), och är endast avsett 
för patienter vars cancerceller har en specifik mutation (förändring) i sina gener som kallas ”BRAF 
V600”. 
Det innehåller den aktiva substansen binimetinib. 
Hur används Mektovi? 
Mektovi finns som 15 mg tabletter. Patienter tar normalt 45 mg (3 tabletter) via munnen två gånger 
om dagen, men deras dos kan sänkas eller behandlingen tillfälligt avbrytas om de får besvärliga 
biverkningar. Dosen av det andra läkemedlet, enkorafenib, kan också behöva sänkas. 
Behandling med Mektovi kan pågå så länge patienten drar nytta av den och inte får oacceptabla 
biverkningar. 
Mektovi är receptbelagt och behandling ska inledas och övervakas av en läkare med erfarenhet av 
förskrivning av cancerläkemedel. För att få mer information om hur du använder Mektovi, läs 
bipacksedeln eller tala med läkare eller apotekspersonal. 
Hur verkar Mektovi? 
I melanomtumörer med BRAF V600-mutationen finns en onormal form av proteinet BRAF, vilket 
aktiverar ett annat protein som kallas MEK och som deltar i stimuleringen av celldelning. Detta främjar 
cancerns utveckling genom att tillåta okontrollerad celldelning. Den aktiva substansen i Mektovi, 
binimetinib, verkar genom att blockera MEK direkt och förhindra att den aktiveras genom BRAF, vilket 
saktar ner cancerns tillväxt och spridning. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
Vilka fördelar med Mektovi har visats i studierna? 
En studie på 577 patienter som hade melanom med BRAF V600-mutationen som hade spridit sig eller 
inte kunde avlägsnas genom operation visade att Mektovi tillsammans med enkorafenib förlänger den 
tid som patienterna lever utan att sjukdomen förvärras. 
De patienter som tog denna kombination levde i genomsnitt nästan 15 månader utan att deras 
sjukdom förvärrades. Detta kan jämföras med över 9,5 månader för patienter som tog enkorafenib 
som enda läkemedel och strax över 7 månader för patienterna som tog ett annat läkemedel som kallas 
vemurafenib. 
Vilka är riskerna med Mektovi? 
De vanligaste biverkningarna som orsakas av Mektovi och enkorafenib som tas tillsammans vid högsta 
rekommenderade doser är trötthet, illamående, diarré, kräkningar, näthinneavlossning, (ett 
ögonproblem som leder till dålig syn), buksmärtor, ledvärk, muskelsmärtor och höga halter av ett 
enzym som kallas kreatinkinas, vilket kan vara ett tecken på muskelproblem. Dessa biverkningar 
inträffade hos fler än 1 av 4 patienter. 
En fullständig förteckning över biverkningar och restriktioner finns i bipacksedeln. 
Varför är Mektovi godkänt i EU? 
Upp till 50 procent av patienterna med metastaserat melanom har en mutation i BRAF, där V600-
mutationen är den vanligaste. Mektovi i kombination med enkorafenib kan hjälpa till att förlänga den 
tid som dessa patienter lever utan att sjukdomen förvärras. Biverkningarna av Mektovi liknar dem som 
ses med andra läkemedel i samma klass och anses vara hanterbara. 
Europeiska läkemedelsmyndigheten fann därför att fördelarna med Mektovi är större än riskerna och 
att Mektovi skulle godkännas för försäljning i EU. 
Vad görs för att garantera säker och effektiv användning av Mektovi? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Mektovi har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Mektovi utvärderas noggrant och nödvändiga åtgärder för att 
skydda patienter vidtas. 
Mer information om Mektovi 
Mer information om Mektovi finns på EMA:s webbplats ema.europa.eu/Find medicine/Human 
medicines/European public assessment reports. 
Mektovi (binimetinib) 
EMA/570416/2018 
Sida 2/2 
 
 
 
 
