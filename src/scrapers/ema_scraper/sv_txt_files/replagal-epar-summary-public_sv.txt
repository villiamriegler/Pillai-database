EMA/396624/2015  
EMEA/H/C/000369 
Sammanfattning av EPAR för allmänheten 
Replagal 
agalsidas alfa 
Detta är en sammanfattning av det offentliga europeiska utredningsprotokollet (EPAR) för Replagal. 
Det förklarar hur kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas. 
Vad är Replagal? 
Replagal är ett läkemedel som innehåller den aktiva substansen agalsidas alfa. Det finns som ett 
koncentrat som bereds till en infusionsvätska, lösning (ges som dropp i en ven). 
Vad används Replagal för? 
Replagal används för att behandla patienter som har Fabrys sjukdom, en sällsynt ärftlig sjukdom. 
Patienter med Fabrys sjukdom har brist på ett enzym som kallas alfagalaktosidas A. Detta enzym 
bryter normalt ner en fettsubstans som kallas globotriaocylceramid (Gb3 eller GL-3). Om enzymet 
saknas kan Gb3 inte brytas ner och det lagras då i kroppens celler, t.ex. i njurceller. 
Personer med Fabrys sjukdom kan ha en rad olika tecken och symtom, bland annat allvarliga tillstånd 
som njursvikt, hjärtproblem och stroke. 
Läkemedlet är receptbelagt. 
Hur används Replagal? 
Endast läkare som har erfarenhet av behandling av patienter med Fabrys sjukdom eller andra ärftliga 
metaboliska sjukdomar får ge Replagal. 
Replagal ges en gång varannan vecka som en infusion på 0,2 mg per kilo kroppsvikt under 40 minuter. 
Det är avsett för långtidsbehandling. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European 
Union   
© European Medicines Agency, 2015. Reproduction is authorised provided the source is acknowledged. 
 
 
  
 
 
 
 
Hur verkar Replagal? 
Replagal är en enzymersättningsbehandling. Enzymersättningsbehandling ger patienter det enzym de 
saknar. Replagal är utformat för att ersätta det humana enzymet alfagalaktosidas A, som saknas hos 
personer med Fabrys sjukdom. Den aktiva substansen i Replagal, agalsidas alfa, är en kopia av det 
humana enzymet och framställs med en metod som kallas rekombinant DNA-teknik, vilket innebär att 
det framställs av en cell som fått en gen (DNA) som gör att cellen kan producera enzymet. 
Ersättningsenzymet bidrar till nedbrytningen av Gb3 och hindrar det från att ansamlas i cellerna. 
Hur har Replagals effekt undersökts? 
Replagal har jämförts med placebo (overksam behandling) i två huvudstudier på sammanlagt 40 
manliga patienter. I den första studien mättes Replagals effekt på smärta och i den andra studien 
mättes effekten på vänstra kammarens (hjärtmuskel) massa, ett mått på mängden Gb3 i hjärtcellerna. 
Effekten av att ge en dos varje vecka i stället för varannan vecka mättes också. Ytterligare en studie 
genomfördes på 15 kvinnliga patienter. Replagal har också utvärderats i tilläggsstudier på 38 barn från 
7 års ålder. 
Vilken nytta har Replagal visat vid studierna? 
Efter sex månaders behandling minskade Replagal patienternas smärta betydligt jämfört med placebo. 
Replagal minskade den vänstra kammarens vikt med i genomsnitt 11,5 g, medan de placebobehandlade 
patienterna uppvisade en ökning av vikten av vänster kammare på 21,8 g. Effekterna hos de kvinnliga 
patienterna var jämförbara med effekterna hos de manliga patienterna och veckodoser visade sig inte 
vara mer fördelaktiga än standarddoser. Barn som fick Replagal uppvisade ingen oväntad ökning av 
hjärtats massa och Gb3-nivåerna i blodet minskade. 
Vilka är riskerna med Replagal? 
De vanligaste biverkningarna som orsakas av Replagal (uppträder hos fler än 1 av 10 patienter) är 
infusionsrelaterade reaktioner. Biverkningarna är sällan allvarliga och utgörs bland annat av frossa, 
huvudvärk, illamående, pyrexi (feber), smärta och obehag, ansiktsrodnad och utmattning. En 
fullständig förteckning över biverkningar och restriktioner för Replagal finns i bipacksedeln. 
Varför har Replagal godkänts? 
CHMP fann att behandling med Replagal kan ge en långvarig klinisk nytta för patienter med Fabrys 
sjukdom. CHMP fann att nyttan med Replagal är större än riskerna och rekommenderade att Replagal 
skulle godkännas för försäljning. 
Replagal godkändes ursprungligen i enlighet med reglerna om ”godkännande i undantagsfall” eftersom 
sjukdomen är sällsynt och det därför endast fanns begränsad information vid tidpunkten för 
godkännandet. Eftersom företaget hade tillhandahållit den kompletterande information som begärts 
upphörde villkoret ”i undantagsfall” att gälla den 20 juli 2015. 
Mer information om Replagal 
Den 3 augusti 2001 beviljade Europeiska kommissionen ett godkännande för försäljning av Replagal 
som gäller i hela EU. 
Replagal 
EMA/396624/2015 
Sida 2/3 
 
 
 
 
EPAR finns i sin helhet på EMA:s webbplats ema.europa.eu/Find medicine/Human medicines/European 
Public Assessment Reports. Mer information om behandling med Replagal finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 06-2015. 
Replagal 
EMA/396624/2015 
Sida 3/3 
 
 
 
 
