EMA/162681/2023 
EMEA/H/C/004954 
Ultomiris (ravulizumab) 
Sammanfattning av Ultomiris och varför det är godkänt inom EU 
Vad är Ultomiris och vad används det för? 
Ultomiris är ett läkemedel som används för att behandla 
• 
• 
• 
• 
vuxna och barn som väger minst 10 kg och har paroxysmal nokturn hemoglobinuri (PNH), en 
sjukdom som innebär att immunsystemet angriper och skadar de röda blodkropparna, vilket leder 
till anemi (lågt antal röda blodkroppar), trombos (blodproppar i blodkärlen), pancytopeni (lågt 
antal blodkroppar) och mörk urin, 
vuxna och barn som väger minst 10 kg och har atypiskt hemolytiskt uremiskt syndrom (aHUS), en 
sjukdom som innebär att immunsystemet orsakar skador som leder till anemi, trombocytopeni 
(minskat antal blodplättar, vilka krävs för att blod ska kunna koagulera) och njursvikt, 
vuxna med generaliserad myasthenia gravis (gMG), en sjukdom som innebär att immunsystemet 
angriper och skadar receptorer vid övergången mellan nerver och muskelceller, vilket leder till 
muskelsvaghet och muskeltrötthet, 
vuxna med neuromyelitis optica-spektrumtillstånd (NMOSD), inflammatoriska sjukdomar som 
främst drabbar synnerven (som förbinder ögat med hjärnan) och ryggmärgen. Detta leder till 
nedsatt syn, förlorad känsel, förlorad kontroll av blåsan, svaghet och förlamning av armar och ben. 
Vid PNH ges Ultomiris till patienter med symtom som tyder på hög sjukdomsaktivitet eller till patienter 
som har behandlats med ekulizumab (ett annat läkemedel mot PNH och aHUS) under de senaste sex 
månaderna eller längre och där det finns belägg för att denna behandling har effekt. 
Vid aHUS ges Ultomiris till patienter som antingen inte har fått komplementhämmare (t.ex. 
ekulizumab) tidigare eller till patienter som har fått ekulizumab under minst tre månader och där det 
finns belägg för att behandlingen har effekt. 
Vid gMG ges Ultomiris tillsammans med andra läkemedel till patienter vars immunsystem producerar 
en specifik antikropp (ett slags protein) mot acetylkolinreceptorer, som är mål som finns på 
muskelcellerna. 
Vid NMOSD ges Ultomiris till patienter som har antikroppar mot proteinet aquaporin-4 (AQP4). 
Ultomiris innehåller den aktiva substansen ravulizumab. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Hur används Ultomiris? 
Läkemedlet är receptbelagt och ska ges under vägledning och överinseende av en läkare som har 
erfarenhet av att behandla patienter med njursjukdomar och sjukdomar som drabbar nervsystemet 
eller blodet. 
Ultomiris ges som en infusion (dropp) i en ven. Vid PHN och aHUS kan Ultomiris också ges som en 
injektion under huden. 
Vid PNH, gMG och NMOSD ges läkemedlet som en livslång behandling. Vid aHUS ges läkemedlet under 
minst sex månader och därefter ska läkaren bedöma behandlingstiden individuellt för varje patient. 
Patienterna ska övervakas avseende eventuella reaktioner under infusionen och i minst en timme 
därefter. Vid infusionsrelaterade reaktioner kan läkaren sänka infusionshastigheten eller avbryta 
infusionen. 
För mer information om hur du använder Ultomiris, läs bipacksedeln eller tala med läkare eller 
apotekspersonal. 
Hur verkar Ultomiris? 
Den aktiva substansen i Ultomiris, ravulizumab, är en monoklonal antikropp (ett slags protein) som 
utformats för att binda till komplementproteinet C5, som ingår i den del av kroppens immunförsvar 
som kallas komplementsystemet. 
Vid PNH, aHUS, gMG och NMOSD är komplementproteinerna överaktiva. Detta orsakar förstörelse av 
röda blodkroppar vid PNH, bildning av blodproppar i små blodkärl i hela kroppen (trombotisk 
mikroangiopati) vid aHUS, skador på receptorer vid övergången mellan nerver och muskler som leder 
till muskelsvaghet vid gMG samt skador på nervceller hos patienter med NMOSD. Genom att blockera 
komplementproteinet C5 hindrar Ultomiris immunsystemet från att skada celler, vilket hjälper till att 
kontrollera symtomen vid dessa sjukdomar. 
Vilka fördelar med Ultomiris har visats i studierna? 
Paroxysmal nokturn hemoglobinuri 
I två studier på vuxna visade sig Ultomiris vara lika effektivt som ekulizumab för att minska 
nedbrytningen av röda blodkroppar och undvika behovet av transfusioner hos patienter med PNH. 
I den första studien fick 246 patienter med PNH som inte hade fått tidigare behandling med en 
komplementhämmare (t.ex. ekulizumab), antingen Ultomiris eller ekulizumab. Efter sex månaders 
behandling sågs liknande fördelar i båda grupperna, där minst två tredjedelar av patienterna 
(74 procent av dem som fick Ultomiris och 66 procent av dem som fick ekulizumab) inte behövde 
transfusioner av röda blodkroppar. Dessutom hade ungefär hälften av patienterna i båda grupperna 
uppnått normala nivåer i blodet av enzymet LDH. 
I den andra studien, som omfattade 195 patienter med PNH som inte hade några symtom efter minst 
sex månaders behandling med ekulizumab, fortsatte patienterna antingen behandlingen med 
ekulizumab eller övergick till Ultomiris. Förändringen av LDH-nivåerna i blodet efter sex månaders 
behandling var ungefär lika stor i båda grupperna. Vidare hade inga av patienterna som behandlades 
med Ultomiris några utbrott av symtom under denna tid, jämfört med fem av dem som fortsatte med 
ekulizumab. 
En tredje studie som är pågående visar jämförbara fördelar med Ultomiris för 13 patienter i åldern 9–
17 år som antingen inte hade behandlats med en komplementhämmare tidigare eller vars tillstånd var 
Ultomiris (ravulizumab)  
EMA/162681/2023 
Sida 2/5 
 
 
 
stabilt vid behandling med ekulizumab. Efter sex månaders behandling hade tre av fem tidigare 
obehandlade patienter och fyra av åtta patienter som genomgått ekulizumab-behandling normala 
nivåer av LDH. Dessutom krävdes det inga blodtransfusioner under behandlingen för tre av de fem 
tidigare obehandlade patienterna och för alla åtta patienter som fått tidigare behandling. Företaget 
lämnade också stödjande uppgifter för att visa att läkemedlet verkar och fördelas i kroppen på 
liknande sätt hos barn och vuxna. 
En kompletterande studie på 128 patienter med PNH visade att Ultomiris är lika effektivt när det ges 
genom injektion under huden som när det ges genom infusion. 
Atypiskt hemolytiskt uremiskt syndrom 
Ultomiris visades vara effektivt för att minska symtomen på aHUS i två huvudstudier. I studierna 
räknades antalet patienter som uppvisade ett fullständigt svar avseende trombotisk mikroangiopati 
(”TMA-svar”), vilket definierades som nivåer av blodplättar och LDH inom det normala intervallet och 
förbättring med minst 25 procent av serumkreatinin (en markör för njurfunktion) under sex månaders 
behandling. 
I den första studien uppvisade 30 av 56 vuxna och ungdomar (54 procent) med aHUS som inte 
tidigare behandlats med komplementhämmare ett fullständigt TMA-svar. Den andra studien omfattade 
barn och ungdomar som antingen inte behandlats med en komplementhämmare tidigare eller som 
hade fått ekulizumab. I denna studie uppvisade 14 av 18 patienter (78 procent) ett fullständigt TMA-
svar. Det fanns inte tillräckliga uppgifter om barn under 2 års ålder för att kunna påvisa Ultomiris 
effektivitet hos barn som väger mindre än 10 kg. 
Generaliserad myasthenia gravis 
Ultomiris jämfördes med placebo (overksam behandling) i en huvudstudie på 175 vuxna patienter som 
hade symtom trots att de fick standardbehandling för sin sjukdom. Behandling med Ultomiris 
förbättrade patienternas symtom och deras förmåga att utföra dagliga aktiviteter baserat på 
standardpoängsystemet MG-ADL, som mäter just sjukdomens påverkan på patienternas dagliga 
aktiviteter. Skalan löper från 0 till 24, där 24 representerar de allvarligaste symtomen. Efter 
26 veckors behandling med Ultomiris uppmättes en minskning med 3,1 poäng av MG-ADL-poängen, 
medan minskningen med placebo motsvarade 1,4 poäng. 
Neuromyelitis optica-spektrumtillstånd 
En (pågående) studie, med 58 vuxna patienter som har NMOSD och AQP4-antikroppar, visade att 
Ultomiris var effektivt när det gällde att förlänga tiden mellan skoven (utbrott av symtom på NMOSD). 
Under studiens första fas, som varade mellan 50 veckor och 2,5 år (beroende på när en patient först 
kom att ingå i studien), förekom inga utbrott av symtom hos patienter som fick Ultomiris. 
Vilka är riskerna med Ultomiris? 
En fullständig förteckning över biverkningar och restriktioner för Ultomiris finns i bipacksedeln. 
De vanligaste biverkningarna som orsakas av Ultomiris (kan förekomma hos fler än 1 av 10 
användare) är diarré, nasofaryngit (inflammation i näsa och hals), övre luftvägsinfektioner (infektioner 
i näsa och hals) och huvudvärk. Den allvarligaste biverkningen är meningokockinfektion, som orsakas 
av bakterien Neisseria meningitidis och kan leda till hjärnhinneinflammation och blodförgiftning. 
Eftersom patienter som behandlas med Ultomiris är mer benägna att få infektioner, inklusive allvarlig 
meningokocksjukdom, får Ultomiris inte ges till patienter med pågående meningokockinfektion. Det får 
heller inte ges till patienter som inte har blivit vaccinerade mot denna infektion, såvida de inte tar 
Ultomiris (ravulizumab)  
EMA/162681/2023 
Sida 3/5 
 
 
 
antibiotika för att minska risken för infektion. Patienterna ska ta antibiotika i två veckor efter att de 
vaccinerats. 
Varför är Ultomiris godkänt i EU? 
Ultomiris var lika effektivt som ekulizumab när det gällde att behandla patienter med PNH för att 
minska nedbrytningen av röda blodkroppar och undvika behovet av transfusioner. Även om det inte 
fanns några uppgifter om patienter som vägde mindre än 30 kg förväntades fördelarna vara liknande 
hos denna patientgrupp. Dosering till patienter som väger minst 10 kg skulle kunna baseras på 
doseringen vid aHUS och på ytterligare evidens från andra studier. 
Vid aHUS jämfördes Ultomiris inte med ekulizumab, men utifrån de data som lämnats in ansåg 
Europeiska läkemedelsmyndigheten (EMA) att fördelarna för vuxna och barn som väger minst 10 kg 
var kliniskt signifikanta. EMA noterade också att Ultomiris har ett enklare behandlingsschema än 
ekulizumab (en infusion var åttonde vecka i stället för varannan vecka). Vad gäller säkerheten har 
Ultomiris liknande biverkningar som ekulizumab. 
Vid gMG var Ultomiris effektivare än placebo när det gällde att kontrollera symtomen på sjukdomen, 
baserat på resultaten av studier som mätte både patienternas och läkarnas bedömning av 
behandlingen vad gäller sjukdomens inverkan på förmågan att utföra dagliga aktiviteter. EMA drog 
också slutsatsen att det var mindre sannolikt att patienter som behandlades med Ultomiris antingen 
upplevde en försämring av sin sjukdom och behövde läggas in på sjukhus eller behövde behandlas 
med akutläkemedel, jämfört med dem som behandlades med placebo. När det gäller säkerheten 
identifierades inga nya biverkningar när Ultomiris användes för att behandla patienter med gMG. 
Vid NMOSD visade sig Ultomiris vara effektivt när det gällde att öka tiden mellan skoven. 
Biverkningarna liknade dem som observerades vid läkemedlets övriga användningar. 
EMA fann därför att fördelarna med Ultomiris är större än riskerna och att Ultomiris kan godkännas för 
försäljning i EU. 
Vad görs för att garantera säker och effektiv användning av Ultomiris? 
Företaget som marknadsför Ultomiris kommer att se till att patienterna inte får tillgång till läkemedlet 
förrän hälso- och sjukvårdspersonalen har lämnat ett skriftligt intyg om att patienterna har vaccinerats 
eller får antibiotikabehandling för att förebygga meningokocksjukdom. Företaget kommer också att 
förse förskrivare och patienter med information om läkemedlets säkerhet och kommer att skicka 
påminnelser till förskrivare och apotekspersonal om att kontrollera ifall patienterna som tar Ultomiris 
behöver en ny vaccination. Patienterna ska också få ett särskilt kort med en beskrivning av symtomen 
på meningokockinfektion och en uppmaning att omedelbart söka läkarvård om de skulle drabbas av 
dem. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Ultomiris har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Ultomiris kontinuerligt. 
Biverkningar som har rapporterats för Ultomiris utvärderas noggrant och nödvändiga åtgärder vidtas 
för att skydda patienterna. 
Mer information om Ultomiris 
Den 2 juli 2019 beviljades Ultomiris ett godkännande för försäljning som gäller i hela EU. 
Ultomiris (ravulizumab)  
EMA/162681/2023 
Sida 4/5 
 
 
 
Mer information om Ultomiris finns på EMA:s webbplats: 
ema.europa.eu/medicines/human/EPAR/ultomiris. 
Denna sammanfattning uppdaterades senast 06-2023. 
Ultomiris (ravulizumab)  
EMA/162681/2023 
Sida 5/5 
 
 
 
