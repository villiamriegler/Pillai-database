EMA/205963/2019 
EMEA/H/C/003717 
Ebilfumin (oseltamivir) 
Sammanfattning av Ebilfumin och varför det är godkänt inom EU 
Vad är Ebilfumin och vad används det för? 
Ebilfumin är ett antiviralt läkemedel som används för att behandla eller förebygga influensa. 
•  Vid behandling av influensa kan läkemedlet ges till vuxna och barn (inklusive fullgångna nyfödda) 
som uppvisar influensasymtom då man vet att influensavirus cirkulerar i samhället. 
•  Vid förebyggande av influensa kan läkemedlet ges till vuxna och barn äldre än ett år som varit i 
kontakt med någon som har influensa i tider då influensavirus cirkulerar i samhället. Detta avgörs 
normalt från fall till fall. Ebilfumin kan också i undantagsfall användas som förebyggande 
behandling, t.ex. om influensavaccinet inte ger tillräckligt skydd och vid en pandemi (en global 
influensaepidemi). Under influensapandemier kan Ebilfumin även användas för att förebygga 
influensa hos barn som är under ett år gamla. 
Ebilfumin är inte en ersättning för influensavaccination och användningen bör baseras på officiella 
rekommendationer. 
Ebilfumin innehåller den aktiva substansen oseltamivir. Det är ett generiskt läkemedel, vilket innebär 
att det innehåller samma aktiva substans och verkar på samma sätt som ett referensläkemedel som 
redan är godkänt i EU. Referensläkemedlet är Tamiflu. Mer information om generiska läkemedel finns i 
dokumentet med frågor och svar här. 
Hur används Ebilfumin? 
Ebilfumin finns som kapslar (30 mg, 45 mg och 75 mg). 
Influensabehandling med Ebilfumin ska inledas inom två dagar efter det att symtomen först har 
uppträtt. Den vanliga dosen för vuxna och barn som väger mer än 40 kg är 75 mg två gånger dagligen 
i fem dagar. För vuxna med ett försvagat immunsystem (kroppens naturliga försvar) ges behandlingen 
i tio dagar. 
Förebyggande behandling med Ebilfumin ska inledas inom två dagar efter kontakt med någon som har 
influensa. Den vanliga dosen för vuxna och barn som väger mer än 40 kg är 75 mg en gång dagligen i 
tio dagar efter kontakt med en smittad person. Vid en influensaepidemi kan Ebilfumin ges i upp till sex 
veckor. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
För barn som väger mindre än 40 kg beräknas dosen utifrån barnets vikt. 
Läkemedlet är receptbelagt. För att få mer information om hur du använder Ebilfumin, läs bipacksedeln 
eller tala med läkare eller apotekspersonal. 
Hur verkar Ebilfumin? 
Den aktiva substansen i Ebilfumin, oseltamivir, verkar på influensavirus genom att det blockerar vissa 
enzymer på virusets yta, s.k. neuraminidaser. När neuraminidaserna blockeras hindras viruset från att 
spridas i kroppen. Oseltamivir verkar på neuraminidaserna i både influensa A-virus (den vanligaste 
formen) och influensa B-virus. 
Hur har Ebilfumins effekt undersökts? 
Fördelarna och riskerna med den aktiva substansen vid de godkända användningarna har redan 
studerats för referensläkemedlet Tamiflu och behöver inte studeras igen för Ebilfumin. 
Liksom för alla läkemedel har företaget lagt fram kvalitetsdata för Ebilfumin. Företaget har också visat 
i en studie att det är bioekvivalent med referensläkemedlet. Två läkemedel är bioekvivalenta när de 
bildar samma halter av den aktiva substansen i kroppen och förväntas därmed ha samma effekt. 
Vilka är fördelarna och riskerna med Ebilfumin? 
Eftersom Ebilfumin är ett generiskt läkemedel och är bioekvivalent med referensläkemedlet anses dess 
nytta och risker vara desamma som för referensläkemedlet. 
Varför är Ebilfumin godkänt i EU? 
Europeiska läkemedelsmyndigheten (EMA) fann att det styrkts att Ebilfumin i enlighet med EU:s krav 
har likvärdig kvalitet och är bioekvivalent med Tamiflu. Myndigheten ansåg därför att fördelarna med 
Ebilfumin är större än de konstaterade riskerna, liksom för Tamiflu, och att Ebilfumin kan godkännas 
för användning i EU. 
Vad görs för att garantera säker och effektiv användning av Ebilfumin? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Ebilfumin har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Ebilfumin kontinuerligt. 
Biverkningar som har rapporterats för Ebilfumin utvärderas noggrant och nödvändiga åtgärder vidtas 
för att skydda patienterna. 
Mer information om Ebilfumin 
Den 22 maj 2014 beviljades Ebilfumin ett godkännande för försäljning som gäller i hela EU. 
Mer information om Ebilfumin finns på EMA:s webbplats 
ema.europa.eu/medicines/human/EPAR/ebilfumin. Information om referensläkemedlet finns också på 
EMA:s webbplats. 
Denna sammanfattning uppdaterades senast 04-2019. 
Ebilfumin (oseltamivir)  
EMA/205963/2019  
Sida 2/2 
 
 
 
