EMA/521287/2014 
EMEA/H/C/001045 
Sammanfattning av EPAR för allmänheten  
Scintimun 
besilesomab 
Detta är en sammanfattning av det offentliga europeiska utredningsprotokollet (EPAR) för Scintimun. 
Det förklarar hur kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas. 
Vad är Scintimun? 
Scintimun är en beredningssats för radioaktiv injektionsvätska, lösning. Den innehåller den aktiva 
substansen besilesomab. 
Vad används Scintimun för? 
Scintimun används inte ensamt, utan måste märkas radioaktivt före användning. Radiomärkning är en 
teknik där substansen märks med en radioaktiv förening. Scintimun märks radioaktivt genom att det 
blandas med en lösning av radioaktivt teknetium (99mTc). 
Scintimun är endast avsett för diagnostik. Läkemedlet används för att lokalisera infekterade eller 
inflammerade områden hos vuxna med misstänkt osteomyelit (skelettinfektion) i armar och ben, i 
kombination med andra lämpliga avbildningsmetoder. 
Scintimun ska inte användas för diagnostik av diabetesfotinfektion (infektion i fötterna hos 
diabetespatienter). 
Läkemedlet är receptbelagt. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2015. Reproduction is authorised provided the source is acknowledged. 
 
 
 
  
 
 
 
 
 
Hur används Scintimun? 
Scintimun ska endast användas på sjukhus som har en nuklearmedicinsk enhet och får endast 
hanteras av auktoriserad personal. 
En radioaktiv Scintimun-lösning framställs genom att man blandar pulvret och vätskan som ingår i 
beredningssatsen och sedan märker lösningen radioaktivt med teknetium (99mTc). Lösningen ges till 
patienten som injektion i en ven. Mängden besilesomab som ska injiceras varierar mellan 0,25 och 
1 mg beroende på hur mycket radioaktivitet som behövs. 
Tre till sex timmar efter injektionen tar läkaren bilder av kroppsdelarna för att kunna lokalisera de 
områden i skelettet som har drabbats av osteomyelit. 
Hur verkar Scintimun? 
Den aktiva substansen i Scintimun, besilesomab, är en monoklonal antikropp. En monoklonal antikropp 
är en antikropp (ett slags protein) som har utformats för att känna igen och binda till en särskild 
struktur (ett s.k. antigen) som finns i kroppen. Besilesomab har utformats för att binda till antigenen 
NCA-95 som finns på ytan hos granulocyter, ett slags vita blodkroppar som är inblandade vid 
inflammationer och som motverkar infektioner. 
När Scintimun märks radioaktivt binder det radioaktiva ämnet teknetium (99mTc) till besilesomab. När 
det radioaktiva läkemedlet injiceras i patienten för den monoklonala antikroppen radioaktiviteten till 
målantigenen på granulocyterna. Eftersom stora mängder granulocyter samlas vid det infekterade 
stället ansamlas radioaktiviteten i de områden som har drabbats av osteomyelit, där den kan påvisas 
med hjälp av bilder. Bilderna visar var besilesomab har ansamlats, och på så sätt kan läkaren 
lokalisera infekterade eller inflammerade områden. 
Hur har Scintimuns effekt undersökts? 
I en huvudstudie med 130 patienter som hade eller misstänktes ha osteomyelit i armar och ben 
jämfördes radiomärkt Scintimun med vanlig diagnosteknik med hjälp av patienternas egna vita 
blodkroppar som radiomärktes innan de injicerades tillbaka in i patienten. Patienternas armar och ben 
avbildades sedan och bilderna från båda tekniker jämfördes. Det viktigaste effektmåttet för Scintimun 
baserades på i hur hög grad bedömningen av de bilder som erhållits med Scintimun överensstämde 
med de bilder som erhållits med de radioaktivt märkta vita blodkropparna. 
Vilken nytta har Scintimun visat vid studierna? 
Scintimun gav resultat som var jämförbara med de radioaktivt märkta vita blodkropparna när det 
användes för att diagnostisera och lokalisera osteomyelit i armar och ben. Överensstämmelsen var 
83 procent. 
Vilka är riskerna med Scintimun? 
Den vanligaste biverkningen som orsakas av Scintimun (uppträder hos fler än 1 av 10 patienter) är 
utveckling av anti-musantikroppar. En fullständig förteckning över biverkningar som rapporterats för 
Scintimun finns i bipacksedeln. Scintimun får inte ges till personer som är överkänsliga (allergiska) mot 
besilesomab, andra musantikroppar eller något annat innehållsämne. Scintimun får inte ges till 
patienter som har fått ett positivt resultat på ett test som påvisar humana anti-musantikroppar 
(HAMA) och inte heller till gravida kvinnor. Liksom vid all användning av läkemedel som innehåller 
radioaktiva ämnen ska patienterna ges lägsta möjliga dos av Scintimun. 
Scintimun  
EMA/521287/2014 
Sida 2/3 
 
 
 
Varför har Scintimun godkänts? 
Kommittén för humanläkemedel (CHMP) fann att nyttan med Scintimun är större än riskerna. 
Kommittén rekommenderade att Scintimun skulle godkännas för försäljning. 
Vad görs för att garantera säker och effektiv användning av Scintimun? 
En riskhanteringsplan har tagits fram för att se till att Scintimun används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Scintimun. Där anges också lämpliga försiktighetsåtgärder som vårdpersonal och patienter ska vidta. 
Företaget som tillverkar Scintimun kommer dessutom att se till att samtliga läkare som förväntas 
använda Scintimun får ett brev där de risker som är förknippade med läkemedlet förklaras. 
Mer information om Scintimun 
Den 11 januari 2010 beviljade Europeiska kommissionen ett godkännande för försäljning av Scintimun 
som gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Scintimun finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 07-2014. 
Scintimun  
EMA/521287/2014 
Sida 3/3 
 
 
 
