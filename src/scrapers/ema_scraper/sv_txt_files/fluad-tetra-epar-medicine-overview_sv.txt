EMA/169326/2020 
EMEA/H/C/004993 
Fluad Tetra (influensavaccin (ytantigen, inaktiverat, med 
adjuvans)) 
Sammanfattning av Fluad Tetra och varför det är godkänt inom EU 
Vad är Fluad Tetra och vad används det för? 
Fluad Tetra är ett vaccin som används för att skydda personer från 65 års ålder mot influensa. 
Influensa orsakas huvudsakligen av två typer av influensavirus, influensa A och B. Vart och ett av 
dessa cirkulerar som olika stammar som förändras över tid. 
Fluad Tetra kommer att innehålla proteiner från fyra olika inaktiverade influensavirus: två stammar av 
typ A (subtyper H1N1 och H3N2) och två stammar av typ B). Valet av stammar baseras på den 
officiella rekommendationen för den årliga influensasäsongen. 
Vaccinet innehåller också ett adjuvans som ökar vaccinets effektivitet. De virus som används för att 
framställa Fluad Tetra odlas i befruktade hönsägg. 
Hur används Fluad Tetra? 
Fluad Tetra finns som en injektionsvätska, suspension i en förfylld spruta. Den rekommenderade dosen 
är en enda injektion (0,5 ml) i en muskel, helst i överarmen. 
Vaccinet är receptbelagt och ska ges i enlighet med de officiella rekommendationerna. 
För mer information om hur du använder Fluad Tetra, läs bipacksedeln eller tala med läkare eller 
apotekspersonal. 
Hur verkar Fluad Tetra? 
Fluad Tetra är ett vaccin. Vacciner verkar genom att de förbereder immunsystemet (kroppens naturliga 
försvar) för hur det ska skydda kroppen mot vissa sjukdomar. Fluad Tetra innehåller små mängder 
protein från influensavirus. När en person får vaccinet uppfattar immunsystemet de proteiner som 
ingår i vaccinet som främmande och bildar antikroppar mot dem. Om personen i framtiden kommer i 
kontakt med viruset kommer dessa antikroppar i samverkan med andra komponenter i 
immunsystemet att kunna bekämpa viruset på ett effektivare sätt och därigenom bidra till att skydda 
mot influensan. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
 
 
 
 
 
 
Världshälsoorganisationen (WHO) utfärdar varje år rekommendationer om vilka influensastammar som 
ska ingå i vaccinerna för nästa influensasäsong på norra halvklotet. Fluad Tetras sammansättning 
kommer att uppdateras varje år i enlighet med rekommendationerna från WHO och EU. 
Vilka fördelar med Fluad Tetra har visats i studierna? 
Fluad Tetras effekt när det gäller att framkalla skyddande antikroppar mot influensa har undersökts i 
studier på personer som är 65 år eller äldre. 
En studie med över 7 000 personer visade att nivåerna av antikroppar i allmänhet var högre när ett 
adjuvans ingick i vaccinet. I studien jämfördes ett influensavaccin som inte innehöll något adjuvans 
med ett influensavaccin som innehöll samma adjuvans som Fluad Tetra. Båda dessa vacciner innehöll 
tre av de fyra virusstammar som Fluad Tetra innehåller. 
En annan studie, som omfattade 1 776 personer, visade att mängden antikroppar 22 dagar efter 
vaccinering med Fluad Tetra var i nivå med den mängd antikroppar som erhölls med två andra 
vacciner som vart och ett innehöll både influensavirusstammar av typ A och någon av stammarna av 
typ B. Alla vacciner innehöll samma adjuvans. 
Företaget lämnade också information om användningen av Fluad Tetra hos barn i åldrar mellan 6 
månader och 6 år, men drog tillbaka sin ansökan för denna grupp. Av resultaten av dessa 
undersökningar framgick det inte på ett tydligt sätt att Fluad Tetra var tillräckligt effektivt för att 
skydda barn mot influensa. 
Vilka är riskerna med Fluad Tetra? 
De vanligaste biverkningarna som orsakas av Fluad Tetra (kan förekomma hos fler än 1 av 10 
användare) är smärta vid injektionsstället, trötthet och huvudvärk. Dessa biverkningar varar i 
allmänhet upp till 3 dagar. 
Fluad Tetra får inte ges till personer som är allergiska mot de aktiva substanserna, mot något annat 
innehållsämne i vaccinet eller mot något av följande ämnen, eftersom vaccinet kan innehålla spår av 
dessa: ovalbumin (ett protein i ägg), kanamycin eller neomycin (antibiotika), formaldehyd, 
cetyltrimetylammoniumbromid eller hydrokortison. 
En fullständig förteckning över biverkningar och restriktioner för Fluad Tetra finns i bipacksedeln. 
Varför är Fluad Tetra godkänt i EU? 
Hos patienter från 65 års ålder framkallar Fluad Tetra större mängder antikroppar än influensavacciner 
som inte innehåller något adjuvans. Eftersom Fluad Tetra innehåller två stammar av influensavirus 
typ B kan det ge ett mer omfattande skydd än tidigare vacciner som endast innehåller en stam. 
Biverkningarna av Fluad Tetra är för det mesta lindriga till måttliga och snabbt övergående. 
Europeiska läkemedelsmyndigheten (EMA) fann därför att fördelarna med Fluad Tetra är större än 
riskerna och att läkemedlet kan godkännas för försäljning i EU. 
Vad görs för att garantera säker och effektiv användning av Fluad Tetra? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Fluad Tetra har tagits med i produktresumén och 
bipacksedeln. 
Fluad Tetra (influensavaccin (ytantigen, inaktiverat, med adjuvans))  
EMA/169326/2020 
Sida 2/3 
 
 
 
Liksom för alla läkemedel övervakas de vetenskapliga uppgifterna för Fluad Tetra kontinuerligt. 
Biverkningar som har rapporterats för Fluad Tetra utvärderas noggrant och nödvändiga åtgärder vidtas 
för att skydda patienterna. 
Mer information om Fluad Tetra 
Mer information om Fluad Tetra finns på EMA:s webbplats: 
ema.europa.eu/medicines/human/EPAR/fluad-tetra. 
Fluad Tetra (influensavaccin (ytantigen, inaktiverat, med adjuvans))  
EMA/169326/2020 
Sida 3/3 
 
 
 
 
