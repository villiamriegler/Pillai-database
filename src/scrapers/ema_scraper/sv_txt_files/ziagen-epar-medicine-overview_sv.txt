EMA/197546/2020 
EMEA/H/C/000252 
Ziagen (abakavir) 
Sammanfattning av Ziagen och varför det är godkänt inom EU 
Vad är Ziagen och vad används det för? 
Ziagen används tillsammans med andra antivirala läkemedel för behandling av patienter som är 
infekterade med humant immunbristvirus (hiv), det virus som orsakar förvärvat immunbristsyndrom 
(aids). 
Ziagen innehåller den aktiva substansen abakavir. 
Hur används Ziagen? 
Ziagen är receptbelagt och ska skrivas ut av läkare som har erfarenhet av att behandla hivinfektioner. 
Innan behandling med abakavir påbörjas ska samtliga patienter ha genomgått ett test för att se om de 
har en särskild gen som kallas HLA-B (typ 5701). Patienter med denna gen löper ökad risk att få en 
allergisk reaktion mot abakavir och ska därför inte ta Ziagen. 
Ziagen finns som tabletter (300 mg) och som oral lösning (20 mg/ml). Den rekommenderade dosen 
för vuxna och barn som väger minst 25 kg är 600 mg om dagen. Detta kan tas antingen som en enda 
daglig dos eller delas upp på 300 mg två gånger om dagen. 
För barn som väger mindre än 25 kg beror dosen på kroppsvikten. 
För att få mer information om hur du använder Ziagen, läs bipacksedeln eller tala med läkare eller 
apotekspersonal. 
Hur verkar Ziagen? 
Den aktiva substansen i Ziagen, abakavir, är en nukleosid omvänt transkriptashämmare (NRTI). 
Abakavir verkar genom att blockera aktiviteten av omvänt transkriptas, ett enzym som produceras av 
hiv för att framställa nya kopior av sig självt i de celler det har infekterat och därmed sprids viruset i 
kroppen. Ziagen taget tillsammans med andra antivirala läkemedel minskar mängden hiv i blodet och 
håller den på en låg nivå. Ziagen botar inte hivinfektion, men det bromsar skadorna på 
immunsystemet och utvecklingen av infektioner och sjukdomar som är kopplade till aids. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
 
 
 
 
Vilka fördelar med Ziagen har visats i studierna? 
Sex huvudstudier visade att Ziagen var effektivare än placebo (overksam behandling) och lika effektivt 
som andra antivirala läkemedel när det gällde att hålla hivinfektionen under kontroll. Studierna 
omfattade 1 843 hivinfekterade vuxna (från 18 års ålder). Ziagen togs ensamt eller som tillägg till 
kombinationen lamivudin och zidovudin (andra antivirala läkemedel) eller till patienternas pågående 
behandling mot hiv. De huvudsakliga effektmåtten var förändringar i hivnivån i blodet (virusbelastning) 
och antalet CD4 T-celler i blodet (CD4-celltal). CD4 T-celler är vita blodkroppar som hjälper till att 
bekämpa infektioner, men som dödas av hiv. 
I samtliga studier gav Ziagen en minskad virusbelastning i alla åldersgrupper, särskilt när det togs 
tillsammans med andra antivirala läkemedel. I en av studierna hade 77 procent (67 av 87) av de 
patienter som tog Ziagen tillsammans med lamivudin och zidovudin en virusbelastning under 
400 kopior/ml efter 16 veckors behandling, jämfört med 38 procent (33 av 86) av de vuxna som tog 
lamivudin och zidovudin utan Ziagen. I en annan studie på 784 patienter jämfördes effekten av att ta 
Ziagen i kombination med lamivudin och efavirenz (andra antivirala läkemedel) en respektive två 
gånger dagligen. Ziagen hade samma effekt på virusbelastningen oavsett om det togs en eller två 
gånger dagligen. Hos patienter som fick Ziagen ökade dessutom CD4-celltalen. 
Studier har också genomförts på hivinfekterade patienter i åldrarna 3 månader till 18 år. En studie 
visade att Ziagen i kombination med antingen lamivudin eller zidovudin hos patienter över 1 års ålder 
var effektivare än behandling med en kombination av lamivudin och zidovudin. 
Dessutom genomfördes studier för att undersöka en daglig dos jämfört med två dagliga doser av 
Ziagen hos barn och man fann att Ziagen hade samma effekt på virusbelastningen oavsett om det togs 
en eller två gånger dagligen. 
Vilka är riskerna med Ziagen? 
De vanligaste biverkningarna som orsakas av Ziagen (kan förekomma hos upp till 1 av 10 användare) 
är aptitförlust, huvudvärk, illamående, kräkningar, diarré, hudutslag, feber, letargi (brist på energi) 
och trötthet. 
Överkänslighetsreaktioner (allergiska reaktioner) uppträder hos vissa patienter som tar Ziagen, 
vanligen under behandlingens första sex veckor, och kan vara livshotande. Risken för överkänslighet är 
högre hos patienter som har genen HLA-B (typ 5701). Symtomen inkluderar nästan alltid feber eller 
hudutslag, men det är också mycket vanligt med illamående, kräkningar, diarré, magsmärtor, dyspné 
(andningssvårigheter), hosta, feber, letargi, allmän sjukdomskänsla, huvudvärk, tecken på leverskador 
i blodet och muskelsmärta. Behandling med Ziagen ska avbrytas omedelbart om patienten uppvisar 
överkänslighetsreaktioner. 
En fullständig förteckning över biverkningar och restriktioner för Ziagen finns i bipacksedeln. 
Varför är Ziagen godkänt i EU? 
Europeiska läkemedelsmyndigheten (EMA) noterade att påvisandet av fördelarna med Ziagen byggde 
på resultat från studier där läkemedlet huvudsakligen togs två gånger dagligen i kombination med 
andra läkemedel. EMA fann att fördelarna med Ziagen är större än riskerna och att Ziagen kan 
godkännas för försäljning i EU. 
Ziagen (abakavir) 
EMA/197546/2020 
Sida 2/3 
 
 
 
Vad görs för att garantera säker och effektiv användning av Ziagen? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Ziagen har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Ziagen kontinuerligt. 
Biverkningar som har rapporterats för Ziagen utvärderas noggrant och nödvändiga åtgärder vidtas för 
att skydda patienterna. 
Mer information om Ziagen 
Den 8 juli 1999 beviljades Ziagen ett godkännande för försäljning som gäller i hela EU. 
Mer information om Ziagen finns på EMA:s webbplats: ema.europa.eu/medicines/human/EPAR/ziagen. 
Denna sammanfattning uppdaterades senast 04-2020. 
Ziagen (abakavir) 
EMA/197546/2020 
Sida 3/3 
 
 
 
