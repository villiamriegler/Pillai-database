European Medicines Agency  
Dok.ref.: EMEA/487717/2009 
EMEA/H/C/1059 
Grepid 
klopidogrel 
Sammanfattning av EPAR för allmänheten 
Detta är en sammanfattning av det offentliga europeiska utredningsprotokollet (EPAR). Det 
förklarar hur Kommittén för humanläkemedel (CHMP) bedömt de studier som gjorts och hur den 
kommit fram till sina rekommendationer om hur läkemedlet ska användas. 
Vill du ha mer information om sjukdomen eller behandlingen kan du läsa bipacksedeln (ingår 
också i EPAR) eller kontakta din läkare eller ditt apotek. Läs de vetenskapliga slutsatserna (ingår 
också i EPAR) om du vill ha mer information om vad CHMP bygger sina rekommendationer på. 
Vad är Grepid? 
Grepid är ett läkemedel som innehåller den aktiva substansen klopidogrel. Det finns som rosa tabletter 
(75 mg). 
Grepid är ett s.k. generiskt läkemedel. Detta innebär att Grepid liknar ett s.k. referensläkemedel som 
redan är godkänt inom Europeiska unionen (EU) och kallas Plavix. Mer information om generiska 
läkemedel finns i dokumentet med frågor och svar här. 
Vad används Grepid för? 
Grepid ges till vuxna för att förebygga aterotrombotiska händelser (problem som orsakas av 
blodproppar och åderförkalkning). Grepid kan ges till följande grupper av patienter: 
•  Patienter som nyligen har haft en hjärtinfarkt. Man kan börja med Grepid ett par dagar efter 
infarkten och upp till 35 dagar senare. 
•  Patienter som nyligen har haft en s.k. ischemisk stroke, en stroke (ett slaganfall) som orsakas av 
att blodförsörjningen till hjärnan är otillräcklig. Man kan börja med Grepid mellan sju dagar och 
upp till sex månader efter stroken. 
•  Patienter med perifer artärsjukdom (problem med blodflödet i artärerna). 
Läkemedlet är receptbelagt. 
Hur används Grepid? 
Standarddosen av Grepid är en 75 mg-tablett en gång dagligen, som tas med eller utan föda. 
Hur verkar Grepid? 
Den aktiva substansen i Grepid, klopidogrel, är en trombocytaggregationshämmare. Det betyder att 
den hjälper till att förhindra att det bildas blodproppar. När blodet koagulerar beror det på att vissa 
celler i blodet som kallas trombocyter eller blodplättar klibbar ihop (aggregerar). Klopidogrel hindrar 
blodplättarna från att aggregera genom att hindra ett ämne som kallas ADP från att fästa vid en 
särskild receptor på blodplättarnas yta. Detta gör att blodplättarna inte blir ”klibbiga”, vilket minskar 
risken för att det bildas blodproppar och hjälper till att förhindra en ny hjärtinfarkt eller stroke. 
7 Westferry Circus, Canary Wharf,  London  E14 4HB, UK 
Tel. (44-20) 74 18 84 00  Fax (44-20) 74 18 84 16 
E-mail: mail@emea.europa.eu     http://www.emea.europa.eu 
© European Medicines Agency, 2009. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
 
 
 
 
 
Hur har Grepids effekt undersökts? 
Eftersom Grepid är ett generiskt läkemedel har studierna begränsats till tester som visar att det är 
bioekvivalent med referensläkemedlet Plavix. Två läkemedel är bioekvivalenta när de bildar samma 
halter av den aktiva substansen i kroppen. 
Vilka är fördelarna och riskerna med Grepid?Eftersom Grepid är ett generiskt läkemedel och 
bioekvivalent med referensläkemedlet, anses dess fördelar och risker vara desamma som för 
referensläkemedlet. 
Varför har Grepid godkänts? 
Kommittén för humanläkemedel (CHMP) fann att det styrkts att Grepid i enlighet med EU:s krav har 
likvärdig kvalitet och är bioekvivalent med Plavix. Kommittén fann därför att fördelarna är större än 
de konstaterade riskerna, liksom för Plavix. Kommittén rekommenderade att Grepid skulle godkännas 
för försäljning. 
Mer information om Grepid: 
Den 28 juli 2009 beviljade Europeiska kommissionen Pharmathen S.A. ett godkännande för 
försäljning av Grepid som gäller i hela Europeiska unionen. 
Det offentliga europeiska utredningsprotokollet (EPAR) finns i sin helhet här. 
Denna sammanfattning aktualiserades senast 06-2009. 
2/2 
 
 
 
 
 
 
