EMA/216428/2012 
EMEA/H/C/001076 
Sammanfattning av EPAR för allmänheten 
Vizarsin 
sildenafil 
Detta är en sammanfattning av det offentliga europeiska utredningsprotokollet (EPAR) för Vizarsin. Det 
förklarar hur Kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Vizarsin? 
Vizarsin är ett läkemedel som innehåller den aktiva substansen sildenafil. Det finns som filmdragerade 
tabletter (25, 50 och 100 mg) och som munsönderfallande tabletter (25, 50 och 100 mg). 
Munsönderfallande tabletter är tabletter som löses upp i munnen. 
Vizarsin är ett generiskt läkemedel, vilket innebär att det liknar ett referensläkemedel som redan är 
godkänt i EU. Referensläkemedlet är Viagra. Mer information om generiska läkemedel finns i 
dokumentet med frågor och svar här. 
Vad används Vizarsin för? 
Vizarsin används för att behandla vuxna män med erektil dysfunktion (kallas ibland impotens) när de 
inte kan få eller behålla en erektion tillräcklig för tillfredsställande sexuell aktivitet. Sexuell stimulering 
krävs för att Vizarsin ska vara effektivt. 
Läkemedlet är receptbelagt. 
Hur används Vizarsin? 
Den rekommenderade dosen av Vizarsin är 50 mg. Den tas vid behov cirka en timme före sexuell 
aktivitet. Om Vizarsin tas i samband med måltid kan effekten bli fördröjd jämfört med om läkemedlet 
tas på fastande mage. Dosen kan ökas till högst 100 mg eller minskas till 25 mg beroende på effekt 
och biverkningar. Patienter med leverproblem eller allvarliga njurproblem bör börja behandlingen med 
en dos på 25 mg. Högsta rekommenderade doseringsfrekvens är en tablett per dag. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail  info@ema.europa.eu  Website  www.ema.europa.eu 
An agency of the European Union   
© European Medicines Agency, 2012. Reproduction is authorised provided the source is acknowledged. 
 
 
 
 
 
 
 
Hur verkar Vizarsin? 
Den aktiva substansen i Vizarsin, sildenafil, hör till en grupp läkemedel som kallas fosfodiesteras typ 5-
hämmare (PDE5-hämmare). Det verkar genom att blockera det fosfodiesterasenzym som normalt 
bryter ned ett ämne som kallas cykliskt guanosinmonofosfat (cGMP). Vid normal sexuell stimulering 
produceras cGMP i penis, där det får muskeln i penisens svampvävnad (svällkroppen) att slappna av, 
vilket möjliggör det inflöde av blod till svällkroppen som framkallar erektionen. Genom att blockera 
nedbrytningen av cGMP återställer Vizarsin den erektila funktionen. Det krävs ändå sexuell stimulering 
för att framkalla erektion. 
Hur har Vizarsins effekt undersökts? 
Eftersom Vizarsin är ett generiskt läkemedel har studierna på patienter begränsats till tester som visar 
att det är bioekvivalent med referensläkemedlet Viagra. Två läkemedel är bioekvivalenta när de bildar 
samma halter av den aktiva substansen i kroppen.  
Vilka är fördelarna och riskerna med Vizarsin? 
Eftersom Vizarsin är ett generiskt läkemedel och är bioekvivalent med referensläkemedlet anses dess 
nytta och risker vara desamma som hos referensläkemedlet. 
Varför har Vizarsin godkänts? 
CHMP fann att det styrkts att Vizarsin i enlighet med EU:s krav har likvärdig kvalitet och är 
bioekvivalent med Viagra. CHMP fann därför att nyttan är större än de konstaterade riskerna, liksom 
för Viagra. Kommittén rekommenderade att Vizarsin skulle godkännas för försäljning. 
Mer information om Vizarsin 
Den 21 september 2009 beviljade Europeiska kommissionen ett godkännande för försäljning av 
Vizarsin som gäller i hela Europeiska unionen. 
Det offentliga europeiska utredningsprotokollet (EPAR) för Vizarsin finns i sin helhet på EMA:s 
webbplats ema.europa.eu/Find medicine/Human medicines/European public assessment reports. Mer 
information om behandling med Vizarsin finns i bipacksedeln (ingår också i EPAR). Du kan också 
kontakta din läkare eller apotekspersonal. 
Det offentliga europeiska utredningsprotokollet (EPAR) för referensläkemedlet finns också i sin helhet 
på EMA:s webbplats. 
Denna sammanfattning uppdaterades senast 04-2012. 
Vizarsin  
EMA/216428/2012  
Sida 2/2
 
 
 
