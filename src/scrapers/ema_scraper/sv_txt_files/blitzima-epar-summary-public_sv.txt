EMA/413557/2019 
EMEA/H/C/004723 
Blitzima (rituximab) 
Sammanfattning av Blitzima och varför det är godkänt inom EU 
Vad är Blitzima och vad används det för? 
Blitzima är ett läkemedel som ges för att behandla följande blodcancerformer och inflammatoriska 
sjukdomar: 
• 
Follikulära lymfom och diffusa storcelliga B-cells non-Hodgkins lymfom (två former av non-
Hodgkins lymfom, en blodcancer). 
•  Kronisk lymfatisk leukemi (KLL, en annan blodcancer som påverkar de vita blodkropparna). 
•  Granulomatos med polyangit (GPA eller Wegeners granulomatos) och mikroskopisk polyangit 
(MPA), som är inflammatoriska sjukdomar i blodkärlen. 
•  Måttlig till svår pemphigus vulgaris, en autoimmun sjukdom som kännetecknas av omfattande 
blåsbildning och skador på hud och slemhinnor (fuktiga kroppsytor, t.ex. munslemhinnan). 
”Autoimmun” innebär att sjukdomen orsakas genom att immunsystemet (kroppens naturliga 
försvar) attackerar kroppens egna celler. 
Beroende på vilken sjukdom det används för att behandla kan Blitzima ges med kemoterapi (andra 
cancerläkemedel) eller läkemedel som används för inflammatoriska sjukdomar (kortikosteroider). 
Blitzima innehåller den aktiva substansen rituximab. 
Blitzima är en biosimilar, vilket innebär att det i hög grad liknar ett annat biologiskt läkemedel 
(referensläkemedel) som redan är godkänt i EU. Referensläkemedlet för Blitzima är MabThera. Mer 
information om biosimilarer finns här. 
Hur används Blitzima? 
Blitzima är receptbelagt. Det  ges genom infusion (dropp) i en ven. Före varje infusion ska patienten få 
ett antihistamin (för att förebygga allergiska reaktioner) och ett antipyretikum (ett febernedsättande 
medel). Beroende på vilken sjukdom som behandlas kan patienterna få andra läkemedel. Blitzima bör 
ges under noggrann övervakning av erfaren hälso- och sjukvårdspersonal och på en plats där det finns 
omedelbar tillgång till återupplivningsutrustning. 
För att få mer information om hur Blitzima används, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
Hur verkar Blitzima? 
Den aktiva substansen i Blitzima, rituximab, är en monoklonal antikropp (ett slags protein) som 
utformats för att binda till ett protein som kallas CD20 och som finns på ytan till B-celler (en slags vita 
blodkroppar). När rituximab binder till CD20 gör den att B-cellerna dör, vilket förbättrar patientens 
tillstånd vid lymfom och KLL, där B-cellerna har blivit cancerogena. Förstörelsen av B-celler vid 
pemphigus vulgaris, GPA och MPA minskar produktionen av antikroppar som tros spela en stor roll vid 
angreppen på blodkärlen med inflammation som följd. 
Vilka fördelar med Blitzima har visats i studierna? 
Laboratoriestudier där man jämförde Blitzima med MabThera har visat att den aktiva substansen i 
Blitzima är mycket lik den i MabThera vad gäller uppbyggnad, renhet och biologisk aktivitet. Studier 
har också visat att Blitzima producerar liknande halter av den aktiva substansen i kroppen som 
MabThera. 
Blitzima har dessutom jämförts med MabThera vid tillförsel i en ven i en huvudstudie med 372 
patienter som hade aktiv reumatoid artrit (en inflammatorisk sjukdom). Studien visade att Blitzima och 
MabThera hade jämförbara effekter på artritsymtomen: efter 24 veckor var andelen patienter med en 
förbättring på 20 procent av symtompoängen (s.k. ACR20) 74 procent (114 av 155 patienter) med 
Blitzima och 73 procent (43 av 59 patienter) med MabThera. 
Ytterligare belägg kom från understödjande studier, däribland en studie på 121 patienter med 
avancerat follikulärt lymfom, där tillägg av Blitzima till kemoterapeutiska läkemedel var minst lika 
effektivt som tillägg av Rituxan, som är USA:s version av MabThera. I denna studie sågs en förbättring 
i 96 procent av fallen (67 av 70 patienter) med Blitzima och i 90 procent (63 av 70 patienter) med 
Rituxan. 
Eftersom Blitzima är en biosimilar behöver inte studierna om rituximabs effekt och säkerhet som 
utförts med MabThera utföras på nytt med Blitzima. 
Vilka är riskerna med Blitzima? 
Blitzima säkerhet har utvärderats och med samtliga studier som grund anses dess biverkningar vara 
jämförbara med dem som referensläkemedlet MabThera ger upphov till. 
De vanligaste biverkningarna som orsakas av rituximab är förknippade med infusionen (t.ex. feber, 
frossa och skakningar). De uppträder hos de flesta cancerpatienter och hos fler än 1 av 10 patienter 
med GPA eller MPA vid tiden för den första infusionen. Risken för att dessa biverkningar uppträder 
minskar under efterföljande infusioner. De vanligaste allvarliga biverkningarna är infusionsreaktioner, 
infektioner och, hos cancerpatienter, hjärtrelaterade problem. Andra allvarliga biverkningar är hepatit 
B-reaktivering (återkomst av en tidigare aktiv leverinfektion med hepatit B-virus) och en sällsynt och 
svår hjärninfektion som kallas progressiv multifokal leukoencefalopati (PML). En fullständig förteckning 
över biverkningar som rapporterats för Blitzima finns i bipacksedeln. 
Blitzima får inte ges till personer som är överkänsliga (allergiska) mot rituximab, musproteiner eller 
något annat innehållsämne. Det får heller inte ges till patienter som har en allvarlig infektion eller ett 
allvarligt försvagat immunsystem. Blitzima får heller inte ges till patienter med GPA eller MPA om de 
har svåra hjärtproblem. 
Varför är Blitzima godkänt i EU? 
Europeiska läkemedelsmyndigheten (EMA) fann att det styrkts att Blitzima i enlighet med EU:s krav för 
biosimilarer har en struktur, renhet och biologisk aktivitet som i hög grad liknar MabTheras och att det 
fördelas i kroppen på samma sätt. Dessutom visade en studie där Blitzima jämfördes med MabThera 
hos patienter med reumatoid artrit (som kan stödja dess användning vid andra inflammatoriska 
sjukdomar såsom GPA och MPA), att båda läkemedlen är ungefär lika effektiva, och en understödjande 
studie av follikulärt lymfom visade på effekt vid cancer. 
Alla dessa data ansågs räcka för att dra slutsatsen att Blitzima kommer att verka på samma sätt som 
MabThera vad gäller effekt och säkerhet vid dess godkända användningar. EMA fann därför att 
fördelarna med Blitzima är större än de konstaterade riskerna och att läkemedlet kan godkännas för 
försäljning i EU. 
Vad görs för att garantera säker och effektiv användning av Blitzima? 
Företaget som marknadsför Blitzima kommer att se till att läkare och patienter som använder 
läkemedlet för icke-cancersjukdomar får utbildningsmaterial med information om behovet att ge 
läkemedlet där det finns tillgång till återupplivningsutrustning och om risken för infektion, inklusive 
PML. Patienterna ska också få ett patientkort att alltid bära med sig och som instruerar dem att 
omedelbart kontakta sin läkare om de får något av de angivna symtomen på infektion. 
Läkare som förskriver Blitzima för cancer kommer att få utbildningsmaterial som påminner dem om att 
de bara får använda läkemedlet genom infusion i en ven. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Blitzima har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Blitzima kontinuerligt. 
Biverkningar som har rapporterats för Blitzima utvärderas noggrant och nödvändiga åtgärder vidtas för 
att skydda patienterna. 
Mer information om Blitzima 
Den 13 juli 2017 beviljades Blitzima ett godkännande för försäljning som gäller i hela EU. 
EPAR för Blitzima finns i sin helhet på EMA:s webbplats 
ema.europa.eu/medicines/human/EPAR/blitzima 
Denna sammanfattning uppdaterades senast 11-2020. 
 
