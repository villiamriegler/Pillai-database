EMA/727056/2013 
EMEA/H/C/000407 
Sammanfattning av EPAR för allmänheten 
Opatanol 
olopatadin 
Detta är en sammanfattning av det offentliga europeiska utredningsprotokollet (EPAR) för Opatanol. 
Det förklarar hur kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas. 
Vad är Opatanol?  
Opatanol är en klar ögondroppslösning som innehåller den aktiva substansen olopatadin. 
Vad används Opatanol för? 
Opatanol används för att behandla ögonsymtom på säsongsbunden allergisk konjunktivit 
(inflammation i ögonen orsakad av pollen hos patienter med hösnuva). Symtomen är bland annat 
klåda, rodnad och svullnad. 
Läkemedlet är receptbelagt. 
Hur används Opatanol? 
Opatanol ges till vuxna och barn från tre års ålder. Det ges som en droppe i det (de) drabbade ögat 
(ögonen) två gånger dagligen med åtta timmars mellanrum. Vid samtidig behandling med andra 
ögondroppar bör det vara ett intervall på fem minuter mellan behandlingarna. Ögonsalvor ska ges sist. 
Opatanol kan vid behov användas i upp till fyra månader. 
Hur verkar Opatanol? 
Den aktiva substansen i Opatanol, olopatadin, är ett antihistamin. Olopatadin verkar genom att 
blockera de receptorer som histamin, ett ämne i kroppen som orsakar allergiska symtom, vanligtvis 
fäster på. När receptorerna blockeras kan histaminet inte verka och därför minskar allergisymtomen. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2014. Reproduction is authorised provided the source is acknowledged. 
 
 
 
  
 
 
 
 
Hur har Opatanols effekt undersökts? 
Opatanol har undersökts hos 688 patienter i fyra huvudstudier som varade i 6–14 veckor. Två av 
dessa studier inkluderade barn. Opatanol jämfördes med kromolynnatrium (ett annat läkemedel mot 
allergier), med levokabastin (ett annat antihistamin) och i två studier med placebo (overksam 
behandling). I samtliga studier byggde huvudeffektmåttet på graden av klåda och rodnad i ögat. I en 
av studierna med placebo undersöktes dessutom dessa symtom i förhållande till pollental. 
Vilken nytta har Opatanol visat vid studierna? 
Opatanol var lika effektivt som kromolynnatrium och levokabastin. I jämförelse med placebo var 
Opatanol endast effektivare när pollental togs med i beräkningen, vilket visade sig genom att 
skillnaderna mellan effekten av Opatanol och placebo var större ju högre pollennivån i luften var. Vid 
lägre pollental fanns det inte några skillnader mellan de två behandlingarna. 
Vilka är riskerna med Opatanol? 
De vanligaste biverkningarna som orsakas av Opatanol (uppträder hos 1–10 patienter av 100) är 
huvudvärk, dysgeusi (förändrad smakupplevelse), ögonsmärta, ögonirritation, torra ögon, onormal 
känsla i ögonen, torra nässlemhinnor och trötthet. En fullständig förteckning över biverkningar som 
rapporterats för Opatanol finns i bipacksedeln. 
Opatanol innehåller bensalkonklorid, som är känt för att missfärga mjuka kontaktlinser. Personer som 
använder mjuka kontaktlinser bör därför var försiktiga. 
Varför har Opatanol godkänts? 
CHMP fann att nyttan med Opatanol är större än riskerna vid behandling av tecken och symtom på 
säsongsbunden allergisk konjunktivit i ögonen och rekommenderade att Opatanol skulle godkännas för 
försäljning. 
Mer information om Opatanol 
Den 17 maj 2002 beviljade Europeiska kommissionen ett godkännande för försäljning av Opatanol som 
gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Opatanol finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 11-2013. 
Opatanol  
EMA/727056/2013 
Sida 2/2 
 
 
 
