EMA/467454/2012 
EMEA/H/C/002482 
Sammanfattning av EPAR för allmänheten 
Zoledronic acid Mylan 
zoledronsyra 
Detta är en sammanfattning av det offentliga europeiska utredningsprotokollet (EPAR) för Zoledronic 
acid Mylan. Det förklarar hur Kommittén för humanläkemedel (CHMP) bedömt läkemedlet och hur den 
kommit fram till sitt ställningstagande om att bevilja godkännande för försäljning och sina 
rekommendationer om hur läkemedlet ska användas. 
Vad är Zoledronic acid Mylan? 
Zoledronic acid Mylan är ett läkemedel som innehåller den aktiva substansen zoledronsyra. Det finns 
som 4 mg/5 ml koncentrat till infusionsvätska, lösning. 
Zoledronic acid Mylan är ett generiskt läkemedel, vilket innebär att det liknar ett referensläkemedel 
som redan är godkänt i EU. Referensläkemedlet är Zometa. Mer information om generiska läkemedel 
finns i dokumentet med frågor och svar här. 
Vad används Zoledronic acid Mylan för? 
Zoledronic acid Mylan kan användas för att förebygga benkomplikationer hos vuxna med avancerad 
cancer som drabbar benvävnaden. I detta ingår frakturer (brott på skelettben), ryggradskompression 
(när ryggmärgen trycks ihop av skelettet), rubbningar i benvävnaden som kräver strålbehandling eller 
kirurgiskt ingrepp samt hyperkalcemi (hög kalciumhalt i blodet). Zoledronic acid Mylan kan också 
användas för att behandla hyperkalcemi som orsakats av tumörer. 
Läkemedlet är receptbelagt.  
Hur används Zoledronic acid Mylan? 
Zoledronic acid Mylan får endast användas av läkare som har erfarenhet av denna typ av läkemedel 
som ges i en ven. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416  
E-mail  info@ema.europa.eu  Website  www.ema.europa.eu 
An agency of the European Union  
© European Medicines Agency, 2012. Reproduction is authorised provided the source is acknowledged. 
 
 
 
 
 
 
 
Den dos Zoledronic acid Mylan som vanligtvis ges är en infusion med 4 mg under minst 15 minuter. 
När läkemedlet används för att förebygga benkomplikationer kan infusionen upprepas var tredje till var 
fjärde vecka och patienterna bör också ta tillskott av kalcium och D-vitamin. En lägre dos 
rekommenderas för patienter med skelettmetastaser (när cancern har spridit sig till benvävnaden) om 
de har lindriga till måttliga njurproblem. Zoledronic acid Mylan rekommenderas inte till patienter med 
svåra njurproblem. 
Hur verkar Zoledronic acid Mylan? 
Den aktiva substansen i Zoledronic acid Mylan, zoledronsyra, är en bisfosfonat. Den blockerar effekten 
av osteoklasterna, de celler i kroppen som medverkar till att bryta ned benvävnaden. Detta minskar 
förlusten av benvävnad. Den minskade benvävnadsförlusten gör att skelettbenen bryts mindre lätt, 
vilket bidrar till att förebygga frakturer hos cancerpatienter med skelettmetastaser.  
Patienter med tumörer kan ha hög kalciumhalt i blodet, eftersom kalcium frisätts från skelettbenen. 
Genom att Zoledronic acid Mylan förhindrar nedbrytningen av benvävnad bidrar det också till att 
mindre kalcium frisätts till blodet. 
Hur har Zoledronic acid Mylans effekt undersökts? 
Företaget har lagt fram data om zoledronsyra från publicerad litteratur. Inga ytterligare studier behövs 
eftersom Zoledronic acid Mylan är ett generiskt läkemedel som ges genom infusion och innehåller 
samma aktiva substans som referensläkemedlet Zometa. 
Vilka är fördelarna och riskerna med Zoledronic acid Mylan? 
Eftersom Zoledronic acid Mylan är ett generiskt läkemedel och är bioekvivalent med 
referensläkemedlet anses dess fördelar och risker vara desamma som för referensläkemedlet. 
Varför har Zoledronic acid Mylan godkänts? 
CHMP fann att det styrkts att Zoledronic acid Mylan i enlighet med EU:s krav har likvärdig kvalitet och 
är bioekvivalent med Zometa. CHMP fann därför att nyttan är större än de konstaterade riskerna, 
liksom för Zometa. Kommittén rekommenderade att Zoledronic acid Mylan skulle godkännas för 
försäljning.  
Mer information om Zoledronic acid Mylan 
Den 23 augusti 2012 beviljade Europeiska kommissionen ett godkännande för försäljning av Zoledronic 
acid Mylan som gäller i hela Europeiska unionen. 
Det offentliga europeiska utredningsprotokollet (EPAR) för Zoledronic acid Mylan finns i sin helhet på 
EMA:s webbplats ema.europa.eu/Find medicine/Human medicines/European public assessment 
reports. Mer information om behandling med Zoledronic acid Mylan finns i bipacksedeln (ingår också i 
EPAR). Du kan också kontakta din läkare eller apotekspersonal. 
Det offentliga europeiska utredningsprotokollet (EPAR) för referensläkemedlet finns också i sin helhet 
på EMA:s webbplats. 
Denna sammanfattning uppdaterades senast augusti  -2012. 
Zoledronic acid Mylan  
Sida 2/2
 
 
 
 
