EMA/287844/2018 
EMEA/H/C/000743 
Ivemend (fosaprepitant) 
Sammanfattning av Ivemend och varför det är godkänt inom EU 
Vad är Ivemend och vad används det för? 
Ivemend är ett läkemedel som används för att förhindra illamående och kräkningar till följd av 
cytostatikabehandling vid cancer. 
Det ges till vuxna och barn från 6 månaders ålder som genomgår cytostatikabehandling som man vet 
orsakar måttligt eller kraftigt illamående och kräkningar. 
Det innehåller den aktiva substansen fosaprepitant. 
Hur används Ivemend? 
Hos vuxna ges Ivemend som en långsam infusion i en ven på cytostatikabehandlingens första dag. Hos 
barn kan det ges den första dagen eller under flera dagar genom en sond som förs in i en stor ven 
nära hjärtat. 
Ivemend måste alltid ges tillsammans med andra läkemedel som förhindrar illamående och kräkningar, 
bland annat en kortikosteroid (t.ex. dexametason) och en 5-HT-antagonist (t.ex. ondansetron).  För 
att få mer information om hur du använder Ivemend, läs bipacksedeln eller tala med läkare eller 
apotekspersonal. 
Hur verkar Ivemend? 
Den aktiva substansen i Ivemend, fosaprepitant, är en s.k. prodrug till aprepitant, vilket innebär att 
den omvandlas till aprepitant i kroppen. Aprepitant är en neurokinin 1 (NK1)-receptorantagonist. Den 
hindrar en kemikalie i kroppen som kallas substans P från att fästa vid NK1-receptorerna. När 
substans P fäster vid dessa receptorer orsakar den illamående och kräkningar. Genom att blockera 
dessa receptorer kan Ivemend förhindra illamående och kräkningar, som ofta inträffar under och efter 
cytostatikabehandling. Aprepitant har varit godkänt i Europeiska unionen (EU) som läkemedlet Emend 
sedan 2003. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
Vilka fördelar med Ivemend har visats i studierna? 
I en huvudstudie som omfattande 2 000 patienter med cancer var Ivemend lika effektivt som Emend, 
ett annat läkemedel som godkänts för att förhindra illamående och kräkningar. Cirka 72 procent av 
patienterna som behandlades med något av läkemedlen blev inte illamående eller kräktes under de 
fem dagarna efter att de fått cytostatikabehandling. 
Vilka är riskerna med Ivemend? 
De vanligaste biverkningarna som orsakas av Ivemend (uppträder hos mellan 1 och 10 av 
100 patienter) är förhöjda leverenzymer, huvudvärk, hicka, förstoppning, dyspepsi (halsbränna), 
minskad aptit och utmattning (svaghet eller trötthet). En fullständig förteckning över biverkningar som 
rapporterats för Ivemend finns i bipacksedeln. 
Ivemend får inte tas samtidigt med pimozid (används för att behandla psykisk sjukdom), terfenadin, 
astemizol (används för att behandla allergisymtom) och cisaprid (används för att lindra vissa 
magbesvär). En fullständig förteckning över restriktioner finns i bipacksedeln. 
Varför är Ivemend godkänt i EU? 
En huvudstudie visade att Ivemend var lika effektivt som Emend när det gäller att förhindra illamående 
och kräkningar hos patienter som genomgår cytostatikabehandling och dess biverkningar anses vara 
hanterbara. Europeiska läkemedelsmyndigheten (EMA) fann därför att fördelarna med Ivemend är 
större än riskerna och att Ivemend kan godkännas för försäljning i EU. 
Vad görs för att garantera säker och effektiv användning av Ivemend? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Ivemend har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Ivemend utvärderas noggrant och nödvändiga åtgärder för att 
skydda patienter vidtas. 
Mer information om Ivemend 
Den 11 januari 2008 beviljades Ivemend ett godkännande för försäljning som gäller i hela EU. 
Mer information om Ivemend finns på EMA:s webbplats: ema.europa.eu/Find medicine/Human 
medicines/European public assessment reports. 
Denna sammanfattning uppdaterades senast 05-2018. 
Ivemend (fosaprepitant)  
EMA/287844/2018 
Sida 2/2 
 
 
 
