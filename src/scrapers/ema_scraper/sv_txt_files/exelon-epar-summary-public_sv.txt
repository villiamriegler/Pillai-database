EMA/223156/2012 
EMEA/H/C/000169 
Sammanfattning av EPAR för allmänheten 
Exelon 
rivastigmin 
Detta är en sammanfattning av det offentliga europeiska utredningsprotokollet (EPAR) för Exelon. Det 
förklarar hur Kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Exelon? 
Exelon är ett läkemedel som innehåller den aktiva substansen rivastigmin. Det finns som kapslar 
(1,5 mg, 3 mg, 4,5 mg och 6 mg), som oral lösning (2 mg/ml), och som depotplåster som frigör 
antingen 4,6 mg, 9,5 mg eller 13,3 mg rivastigmin genom huden under 24 timmar. 
Vad används Exelon för? 
Exelon används för att behandla patienter med mild till måttligt svår Alzheimers demens, en progressiv 
hjärnfunktionsstörning som successivt påverkar patientens minne, intellektuella förmåga och 
beteende. 
Kapslar och oral lösning kan även användas för att behandla mild till måttligt svår demens hos 
patienter med Parkinsons sjukdom. 
Läkemedlet är receptbelagt. 
Hur används Exelon? 
Behandling med Exelon bör inledas och övervakas av en läkare med erfarenhet av diagnos och 
behandling av patienter med Alzheimers sjukdom eller demens vid Parkinsons sjukdom. Behandling 
bör endast inledas om det finns en vårdgivare som regelbundet kan övervaka patientens intag av 
Exelon. Behandlingen bör pågå så länge som läkemedlet ger en fördel, men dosen kan sänkas eller 
behandlingen avbrytas om patienten får biverkningar. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2013. Reproduction is authorised provided the source is acknowledged. 
 
 
 
  
 
 
 
 
Exelon kapslar eller oral lösning bör ges två gånger dagligen i samband med frukost och kvällsmål. 
Kapslarna bör sväljas hela. Startdosen är 1,5 mg två gånger om dagen. För patienter som tolererar 
denna dos kan dosen höjas i steg om 1,5 mg med minst två veckors mellanrum till en fast dos på 3 till 
6 mg två gånger per dag. Högsta tolererad dos bör användas för att få bästa möjliga resultat, men 
dosen får inte överstiga 6 mg två gånger om dagen. 
Om läkemedlet ges med depotplåster ska plåstren med 4,6 mg per dygn användas först och dosen 
höjas till plåstren med 9,5 mg per dygn efter en period på minst fyra veckor om den lägre dosen 
tolereras väl. Plåstren med 9,5 mg per dygn ska användas så länge som patienten har nytta av det. 
Efter sex månaders behandling med 9,5 mg per dygn kan läkaren öka dosen till 13,3 mg per dygn om 
patientens tillstånd har förvärrats. Plåstren ska placeras på ren, torr, hårlös och oskadad hud på rygg, 
överarm eller bröst och bytas med 24 timmars mellanrum. Plåstren får inte placeras på irriterad eller 
röd hud, på lår eller buk (mage), eller på ställen där de kan skavas av åtsittande klädsel. Plåstren kan 
bäras vid bad eller i varmt väder. Plåstren ska inte klippas i bitar. Patienter kan byta från kapslar eller 
oral lösning till plåster. Mer information finns i produktresumén (ingår också i EPAR). 
Hur verkar Exelon? 
Den aktiva substansen i Exelon, rivastigmin, är ett läkemedel mot demens. Hos patienter med 
Alzheimers demens eller demens på grund av Parkinsons sjukdom dör vissa nervceller i hjärnan. Detta 
resulterar i låga nivåer av signalsubstansen acetylkolin (en substans i nervsystemet som gör det 
möjligt för nervceller att kommunicera med varandra). Rivastigmin verkar genom att blockera de 
enzymer som bryter ned acetylkolin: acetylkolinesteras och butyrylkolinesteras. Genom att blockera 
dessa enzymer möjliggör Exelon en höjning av nivån av acetylkolin i hjärnan. Detta bidrar till att 
minska symtomen på Alzheimers demens och demens på grund av Parkinsons sjukdom. 
Hur har Exelons effekt undersökts? 
Exelon har undersökts vid mild till måttligt svår Alzheimers demens. Kapslarna har undersökts i tre 
huvudstudier som omfattade sammanlagt 2 126 patienter. Depotplåstren har undersökts i en 
huvudstudie som omfattade 1 195 patienter. Dessutom har Exelon kapslar undersökts hos 
541 patienter med demens på grund av Parkinsons sjukdom. Samtliga studier pågick i sex månader 
och jämförde effekten av Exelon med effekten av placebo (overksam behandling). Huvudeffektmåtten 
var förändringar av symtomen på två huvudområden: det kognitiva (förmågan att tänka, lära och 
komma ihåg) och det globala (en kombination av flera områden, inklusive allmänfunktion, kognitiva 
symtom, beteende och förmåga att klara av vardagliga aktiviteter). 
En kompletterande studie med 27 patienter användes för att visa att Exelon kapslar och oral lösning 
ger liknande nivåer av den aktiva substansen i blodet. 
Vilken nytta har Exelon visat vid studierna? 
Exelon var effektivare än placebo för att kontrollera symtomen. I de tre studierna av Exelon kapslar 
som gavs till patienter med Alzheimers demens hade patienterna som fick Exelon-doser på mellan 6 
och 9 mg per dag en genomsnittlig ökning av kognitiva symtom på 0,2 poäng från ett basvärde på 
22,9 poäng när studien påbörjades, där en lägre siffra visar ett bättre resultat. Detta kan jämföras 
med en ökning med 2,6 poäng från 22,5 hos patienterna som tog placebo. På det globala området 
hade patienterna som tog Exelon kapslar en ökning av symtom med 4,1 poäng, jämfört med 4,4 för 
dem som tog placebo. Exelon depotplåster var också effektivare än placebo för att motverka att 
demensen förvärras. 
Exelon  
Sida 2/3 
 
 
 
 
De patienter med demens på grund av Parkinsons sjukdom som tog Exelon kapslar visade en 
förbättring av kognitiva symtom med 2,1 poäng, jämfört med en försämring med 0,7 poäng för dem 
som tog placebo, från ett basvärde på omkring 24 poäng. Även på det globala området hade patienter 
som tog Exelon en större förbättring. 
Vilka är riskerna med Exelon? 
Biverkningarna av Exelon varierar beroende på vilken typ av demens det används för att behandla och 
om det används i form av kapslar, oral lösning eller depotplåster. De vanligaste biverkningarna totalt 
sett (uppträder hos fler än 1 av 10 patienter) är illamående och kräkningar, i synnerhet under den fas 
då Exelon-dosen höjs. För depotplåstret är den vanligaste biverkningen reaktioner på 
appliceringsstället. En fullständig förteckning över biverkningar som rapporterats för Exelon finns i 
bipacksedeln. 
Exelon får inte ges till personer som är överkänsliga (allergiska) mot rivastigmin, andra 
karbamatderivat eller något annat innehållsämne. Exelon får inte heller ges till patienter som tidigare 
misstänks ha fått en allvarlig allergisk reaktion som kallas ”allergisk kontaktdermatit” av Exelon-
plåstret. 
Varför har Exelon godkänts? 
Kommittén för humanläkemedel (CHMP) fann att Exelon har en måttlig effekt vid behandling av 
symtom på Alzheimers demens, även om detta innebär en viktig fördel för vissa patienter. Kommittén 
kom först fram till att nyttan med Exelon inte var större än riskerna vid behandling av demens på 
grund av Parkinsons sjukdom. Efter en förnyad granskning av detta yttrande fann kommittén 
emellertid att läkemedlets måttliga effekt kan vara till fördel för vissa av dessa patienter. Kommittén 
fann därför att nyttan med Exelon är större än riskerna och rekommenderade att Exelon skulle 
godkännas för försäljning. 
Vad görs för att garantera säker användning av Exelon?  
Företaget som tillverkar Exelon måste se till att alla läkare som avser att förskriva Exelon depotplåster 
med 13,3 mg per dygn får ett informationspaket med instruktioner till patienter och vårdgivare om hur 
plåstret används på ett säkert sätt, samt ett påminnelsekort för patienter och vårdgivare med viktig 
information om hur plåstret ska användas och som de kan använda för att notera när plåstren sätts på 
och tas av. 
Mer information om Exelon 
Den 12 maj 1998 beviljade Europeiska kommissionen ett godkännande för försäljning av Exelon som 
gäller i hela Europeiska unionen.  
Det offentliga europeiska utredningsprotokollet (EPAR) finns i sin helhet på EMA:s webbplats 
ema.europa.eu/Find medicine/Human medicines/European Public Assessment Reports. Mer information 
om behandling med Exelon finns i bipacksedeln (ingår också i EPAR). Du kan också kontakta din läkare 
eller apotekspersonal. 
Denna sammanfattning uppdaterades senast 12-2012. 
Exelon  
Sida 3/3 
 
 
 
 
