EMA/689748/2020
EMEA/H/C/produktnummer
Libmeldy (autolog CD34+-cellberikad population som 
innehåller hematopoetiska stam- och progenitorceller 
transducerade ex vivo med en lentiviral vektor som kodar 
för den humana arylsulfatas A-genen)
Sammanfattning av Libmeldy och varför det är godkänt inom EU
Vad är Libmeldy och vad används det för?
Libmeldy är ett läkemedel som används för att behandla barn med metakromatisk leukodystrofi (MLD). 
MLD är en sällsynt ärftlig sjukdom som kännetecknas av att det sker en förändring (mutation) i en gen 
som behövs för att tillverka det enzym som kallas arylsulfatas A (ARSA). Detta enzym bryter ned 
ämnen som kallas sulfatider. Till följd av detta ansamlas sulfatider och skadar nervsystemet och andra 
organ. Detta ger upphov till symtom såsom gångsvårigheter och gradvis försämrad psykisk hälsa och 
leder så småningom till döden.
Libmeldy ges till barn med MLD som har mutationer i ARSA-genen. Läkemedlet ges till


de patienter med seninfantil eller tidig juvenil form av sjukdomen som ännu inte utvecklat några 
symtom,
de patienter med tidig juvenil MLD som har initiala symtom men som fortfarande kan gå på egen 
hand och vars psykiska hälsa ännu inte har försämrats.
Libmeldy är en typ av läkemedel för avancerad terapi som kallas ”genterapi”. Denna typ av läkemedel 
verkar genom att gener förs in i kroppen. Den aktiva substansen i Libmeldy är stamceller (CD34+-
celler) från patientens benmärg eller blod, som har modifierats så att de innehåller en kopia av den 
gen som behövs för att tillverka ARSA och kan dela sig för att producera andra typer av blodceller.
MLD är sällsynt och Libmeldy klassificerades som särläkemedel (ett läkemedel som används vid 
sällsynta sjukdomar) den 13 april 2007. Mer information om klassificeringen som särläkemedel finns 
här: 
ema.europa.eu/medicines/human/orphan-designations/eu307446.
Hur används Libmeldy?
Libmeldy är receptbelagt och behandling ska endast ges på en specialklinik för transplantation.
Official address  Domenico Scarlattilaan 6  ●  1083 HS Amsterdam  ●  The Netherlands
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact  Telephone +31 (0)88 781 6000
An agency of the European Union  
© European Medicines Agency, 2020. Reproduction is authorised provided the source is acknowledged.
För att bereda Libmeldy samlar man in ett prov som innehåller stamceller från patientens benmärg 
eller blod. Dessa modifieras för att framställa Libmeldy genom att tillföra en kopia av genen som 
behövs för att tillverka ARSA.
Libmeldy kan endast ges till den patient vars celler användes för att framställa läkemedlet. Läkemedlet 
ges som en engångsbehandling genom infusion (dropp) i en ven. Dosen beror på patientens 
kroppsvikt. Några dagar före behandlingen ges ett annat läkemedel, busulfan, som en 
konditioneringsbehandling för att rensa ut befintliga benmärgsceller så att de kan ersättas med de 
modifierade cellerna i Libmeldy. Patienterna får också andra läkemedel före behandlingen för att 
minska risken för reaktioner.
För mer information om hur du använder Libmeldy, läs bipacksedeln eller tala med läkare eller 
apotekspersonal.
Hur verkar Libmeldy?
För att framställa Libmeldy samlar man in CD34+-cellerna (celler som kan producera vita blodkroppar) 
från blodet eller benmärgen. En gen som gör att de kan tillverka ARSA förs in i CD34+-cellerna med 
hjälp av en typ av virus som kallas lentivirus, som har förändrats genetiskt för att kunna föra med sig 
ARSA-genen in i celler och för att inte orsaka någon virussjukdom hos människor.
När Libmeldy sedan ges till patienten genom infusion i en ven transporteras läkemedlet i blodet till 
benmärgen där CD34+-cellerna börjar växa och producera normala vita blodkroppar som kan tillverka 
fungerande ARSA. Dessa vita blodkroppar sprids i kroppen och tillverkar ARSA, som hjälper till att 
bryta ner sulfatider i de omgivande cellerna, vilket gör att sjukdomssymtomen kan kontrolleras. 
Effekterna förväntas vara långvariga.
Vilka fördelar med Libmeldy har visats i studierna?
Fördelarna med Libmeldy vid behandling av MLD visades i en huvudstudie som omfattade 20 barn med 
seninfantil eller tidig juvenil MLD. Inom tre månaders behandling hade ARSA-aktiviteten ökat hos 
samtliga barn i studien till nivåer över eller inom intervallet för friska barn. Efter två år var den totala 
grovmotorikspoängen (ett värde mellan 0 och 100 som mäter ett växande barns förmåga att utföra 
normala rörelser såsom att krypa, stå och gå) 72,5 i gruppen med seninfantil MLD, jämfört med 7,4 för 
obehandlade barn med seninfantil MLD. På liknande sätt var den genomsnittliga poängen två år efter 
behandling med Libmeldy 76,5 hos barn med tidig juvenil MLD, jämfört med 36,3 för tidigare 
obehandlade barn med tidig juvenil MLD. Fördelarna var störst hos barn som ännu inte hade utvecklat 
symtom och verkade gå förlorade hos dem som inte längre kunde gå på egen hand eller vars psykiska 
hälsa försämrats.
Vid uppföljningar fann man belägg för att läkemedlets fördelar kvarstod i upp till åtta år.
Vilka är riskerna med Libmeldy?
Den vanligaste biverkningen som orsakas av Libmeldy (kan förekomma hos fler än 1 av 10 användare) 
är utveckling av antikroppar mot ARSA, även om detta inte tycks påverka hur väl Libmeldy verkar. Till 
följd av konditioneringsbehandlingen med busulfan är följande biverkningar också mycket vanliga: lågt 
antal vita blodkroppar, ibland med feber (ett tecken på infektion), metabolisk acidos (obalans i 
kroppens syranivåer), stomatit (inflammation i munslemhinnan), kräkningar, hepatomegali (förstorad 
lever), venös ocklusiv leversjukdom (när blodkärlen till levern blockeras vilket orsakar leverskada) och 
äggstockssvikt hos flickor.
Libmeldy (autolog CD34+-cellberikad population som innehåller hematopoetiska stam- 
och progenitorceller transducerade ex vivo med en lentiviral vektor som kodar för den 
humana arylsulfatas A-genen) 
EMA/689748/2020
Sida 2/3
En fullständig förteckning över biverkningar som rapporterats för Libmeldy finns i bipacksedeln.
Libmeldy får inte ges till de patienter som tidigare fått genterapi med blodstamceller eller till de 
patienter som inte kan få de läkemedel som behövs för att förbereda dem för framställningen av och 
behandlingen med Libmeldy. En fullständig förteckning över restriktioner finns i bipacksedeln.
Varför är Libmeldy godkänt i EU?
Fördelarna med Libmeldy hos de patienter med MLD som ännu inte hade utvecklat symtom var tydliga 
och under studiens genomförande gjorde patienterna liknande framsteg som friska försökspersoner. 
Fördelarna var mindre uttalade och mer varierande hos de patienter med tidig juvenil MLD som redan 
hade symtom. Därför begränsades användningen i denna grupp till dem som fortfarande kunde gå och 
vars psykiska hälsa inte hade försämrats.
Även om fördelarna med Libmeldy kvarstod i flera år är det ännu inte klart om läkemedlet har en 
livslång verkan och därför krävs det utökad uppföljning. Eftersom MLD är en sällsynt sjukdom är 
studierna med nödvändighet små och mängden tillgängliga data om biverkningar är begränsad och 
kommer också att kräva långsiktig uppföljning. De biverkningar som har konstaterats hittills är dock i 
linje med dem som förväntades för denna typ av behandling. Med tanke på hur allvarlig sjukdomen är 
och bristen på befintliga behandlingar fann Europeiska läkemedelsmyndigheten (EMA) att fördelarna 
med Libmeldy är större än riskerna och att Libmeldy kan godkännas för försäljning i EU.
Vad görs för att garantera säker och effektiv användning av Libmeldy?
Företaget som marknadsför Libmeldy kommer att genomföra en långtidsstudie för att tillhandahålla 
ytterligare information om läkemedlets fördelar och säkerhet och kommer att vidta åtgärder för att se 
till att patienter som uppfyller kraven för behandlingen kan få läkemedlet framställt snabbt så att de 
kan behandlas så tidigt som möjligt, innan symtomen framträder eller utvecklas. Dessutom kommer 
företaget att förse hälso- och sjukvårdspersonal och patienter eller deras vårdare med 
utbildningsmaterial om hur Libmeldy ska användas och övervakas, samt ett informationskort till 
patienterna om deras behandling som ska uppvisas vid hälso- och sjukvård.
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Libmeldy har också tagits med i produktresumén och 
bipacksedeln.
Liksom för alla läkemedel övervakas de vetenskapliga uppgifterna för Libmeldy kontinuerligt. 
Biverkningar som har rapporterats för Libmeldy utvärderas noggrant och nödvändiga åtgärder vidtas 
för att skydda patienter.
Mer information om Libmeldy
Mer information om Libmeldy finns på EMA:s webbplats:
ema.europa.eu/medicines/human/EPAR/libmeldy.
Libmeldy (autolog CD34+-cellberikad population som innehåller hematopoetiska stam- 
och progenitorceller transducerade ex vivo med en lentiviral vektor som kodar för den 
humana arylsulfatas A-genen) 
EMA/689748/2020
Sida 3/3
