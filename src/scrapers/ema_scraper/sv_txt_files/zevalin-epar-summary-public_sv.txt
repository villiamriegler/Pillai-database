EMA/725154/2011 
EMEA/H/C/000547 
Sammanfattning av EPAR för allmänheten 
Zevalin 
ibritumomab tiuxetan 
Detta är en sammanfattning av det offentliga europeiska utredningsprotokollet (EPAR) för Zevalin. Det 
förklarar hur Kommittén för humanläkemedel (CHMP) bedömt läkemedlet och hur den kommit fram till 
sitt yttrande om att bevilja godkännande för försäljning och sina rekommendationer om hur läkemedlet 
ska användas. 
Vad är Zevalin? 
Zevalin är en sats för beredning av en ”radiomärkt” infusion (dropp i en ven) av den aktiva substansen 
ibritumomab tiuxetan. 
Vad används Zevalin för? 
Zevalin används inte direkt utan måste radiomärkas innan det används. Radiomärkning är en teknik 
där en substans taggas (märks) med ett radioaktivt ämne. Zevalin radiomärks genom att det blandas 
med en lösning bestående av radioaktivt yttrium (90Y)-klorid. 
Det radiomärkta läkemedlet används för att behandla vuxna patienter med follikulärt non-Hodgkin-
lymfom av B-cellstyp. Det är cancer i lymfvävnaden (del av immunsystemet) som påverkar en typ av 
vita blodkroppar som kallas B-lymfocyter eller B-celler. Zevalin ges till följande patientgrupper: 
 
Patienter vars tillstånd förbättrats (antalet cancerceller har minskat) efter deras första 
induktionsbehandling (inledande kemoterapibehandling) av lymfom. Zevalin ges som 
konsolideringsbehandling för bättre återhämtning. 
 
Patienter hos vilka rituximab (en annan behandling av non-Hodgkins lymfom) inte längre är 
verksamt eller vars sjukdom har kommit tillbaka efter behandling med rituximab. 
Läkemedlet är receptbelagt. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail  info@ema.europa.eu  Website  www.ema.europa.eu 
An agency of the European Union   
© European Medicines Agency, 2011. Reproduction is authorised provided the source is acknowledged. 
 
 
 
 
 
 
 
Hur används Zevalin? 
Behandling med radiomärkt Zevalin ska endast hanteras och ges av en person med tillstånd att 
använda radioaktiva läkemedel. 
Före behandlingen med radiomärkt Zevalin måste patienterna först få en infusion av rituximab (i en 
lägre dos än den som används vid behandling) för att eliminera cirkulerande B-celler så att endast de 
sjuka B-cellerna finns kvar i lymfvävnaden. Zevalin kan då leverera strålningen mer specifikt till de 
sjuka B-cellerna. Detta följs 79 dagar senare av en andra infusion av rituximab samt en injektion av 
radiomärkt Zevalin. Zevalin måste ges som en långsam infusion som varar 10 minuter. Dosen Zevalin 
beräknas så att lämplig mängd radioaktivitet ges med hänsyn till patientens tillstånd och på grundval 
av antalet blodplättar. 
Hur verkar Zevalin? 
Den aktiva substansen i Zevalin, ibritumomab, är en monoklonal antikropp. En monoklonal antikropp 
är en antikropp (ett slags protein) som har utformats för att känna igen och binda till en särskild 
struktur (ett så kallat antigen) som finns på vissa av kroppens celler. Ibritumomab har utformats för 
att binda till en antigen, CD20, som finns på ytan av alla B-lymfocyter. 
När Zevalin radiomärks fäster det radioaktiva elementet yttrium-90 (90Y) vid ibritumomab. När det 
radiomärkta läkemedlet injicieras i patienten transporterar den monoklonala antikroppen 
radioaktiviteten till målantigenen CD20 på B-cellerna. När antikroppen har bundit till antigenen kan 
strålningen verka lokalt och förstöra lymfom-B-cellerna. 
Hur har Zevalins effekt undersökts? 
Zevalin för konsolideringsbehandling har undersökts i en huvudstudie med 414 patienter som nått 
delvis eller fullständig remission (återhämtning) under induktionsbehandlingen av non-Hodgkins 
lymfom. I studien jämfördes patienter som fick Zevalin med patienter som inte fick någon ytterligare 
behandling. Huvudeffektmåttet var hur länge patienterna levde utan att sjukdomen förvärrades. 
Zevalin har också undersökts hos totalt 306 patienter med non-Hodgkins lymfom som inte svarat på 
annan behandling eller vars sjukdom kommit tillbaka efter tidigare behandling. I huvudstudien 
jämfördes effekten av Zevalin med effekten av rituximab hos 143 patienter. I ytterligare en studie fick 
57 patienter med follikulärt lymfom, vilka tidigare behandlats och inte svarat på rituximab, behandling 
med Zevalin. I båda studierna var huvudeffektmåttet antalet patienter som svarade delvis eller 
fullständigt på behandlingen. 
Vilken nytta har Zevalin visat vid studierna? 
När Zevalin användes för konsolideringsbehandling överlevde patienterna längre utan att sjukdomen 
förvärrades än när ingen ytterligare behandling gavs. Patienter som fick radiomärkt Zevalin överlevde i 
genomsnitt 37 månader innan sjukdomen förvärrades, jämfört med 14 månader för dem som inte fick 
någon ytterligare behandling. Antalet patienter som fick rituximab som en del av 
induktionsbehandlingen var emellertid för litet för att man skulle kunna avgöra nyttan med Zevalin för 
konsolideringsbehandling av dessa patienter. 
För patienter som inte svarat på annan behandling eller vars sjukdom kommit tillbaka efter tidigare 
behandling var Zevalin effektivare än rituximab: 80 procent av patienterna som fick radiomärkt Zevalin 
svarade på behandlingen, jämfört med 56 procent av patienterna som fick rituximab. Tiden tills 
sjukdomen förvärrades efter behandlingen var emellertid densamma i båda grupperna (cirka 
10 månader). I den ytterligare studien svarade cirka hälften av patienterna på radiomärkt Zevalin. 
Zevalin  
Sida 2/3
 
 
 
 
Vilka är riskerna med Zevalin? 
Radiomärkt Zevalin är radioaktivt och dess användning kan medföra risk för cancer och genetiska 
defekter. Läkaren som förskriver läkemedlet måste försäkra sig om att de risker som är kopplade till 
exponeringen för radioaktivitet är lägre än riskerna från själva sjukdomen. De vanligaste 
biverkningarna (uppträder hos fler än 1 av 10 patienter) är anemi (lågt antal röda blodkroppar), 
leukocytopeni och neutropeni (lågt antal vita blodkroppar), trombocytopeni (lågt antal blodplättar), 
asteni (svaghet), pyrexi (feber), rigor (stelhet) och illamående. Förteckningen över samtliga 
biverkningar som rapporterats för Zevalin finns i bipacksedeln. 
Zevalin ska inte ges till personer som kan vara överkänsliga (allergiska) mot ibritumomab, 
yttriumklorid, musproteiner eller något annat innehållsämne. Zevalin får inte ges till kvinnor som är 
gravida eller ammar. 
Varför har Zevalin godkänts? 
CHMP fann att fördelarna med Zevalin är större än riskerna vid konsolideringsbehandling efter 
induktionsbehandling till remission hos tidigare obehandlade patienter med follikulärt lymfom och för 
behandling av vuxna patienter med CD20-positivt follikulärt non-Hodgkin-lymfom av B-cellstyp, som 
inte svarat på behandling med rituximab eller fått återfall efter behandlingen. Kommittén 
rekommenderade att Zevalin skulle godkännas för försäljning. 
Zevalin godkändes ursprungligen enligt förfarandet för undantagsfall. Detta innebär att det inte varit 
möjligt att få fullständig information om Zevalin. Eftersom företaget hade redovisat den 
kompletterande information som begärdes upphörde villkoret ”i undantagsfall” att gälla den 22 maj 
2008. 
Mer information om Zevalin 
Den 16 januari 2004 beviljade Europeiska kommissionen ett godkännande för försäljning av Zevalin 
som gäller i hela Europeiska unionen.  
Det offentliga europeiska utredningsprotokollet (EPAR) för Zevalin finns i sin helhet på EMA:s 
webbplats ema.europa.eu/Find medicine/Human medicines/European Public Assessment Reports. Mer 
information om behandling med Zevalin finns i bipacksedeln (ingår också i EPAR). Du kan också 
kontakta din läkare eller ditt apotek. 
Denna sammanfattning aktualiserades senast 09-2011. 
Zevalin  
Sida 3/3
 
 
 
 
