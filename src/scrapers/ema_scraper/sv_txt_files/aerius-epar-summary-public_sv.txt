EMA/376298/2015  
EMEA/H/C/000313 
Sammanfattning av EPAR för allmänheten 
Aerius 
desloratadin 
Detta är en sammanfattning av det offentliga europeiska utredningsprotokollet (EPAR) för Aerius. Det 
förklarar hur Kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Aerius? 
Aerius är ett läkemedel som innehåller den aktiva substansen desloratadin. Det finns som 5 mg tablett, 
2,5 mg och 5 mg munsönderfallande tabletter (tabletter som löses upp i munnen), 0,5 mg/ml sirap 
och 0,5 mg/ml oral lösning. 
Vad används Aerius för? 
Aerius ges för lindring av symtom i samband med allergisk rinit (inflammation i näsvägarna orsakad av 
en allergi, till exempel hösnuva eller kvalsterallergi) eller urtikaria (en hudåkomma som orsakas av en 
allergi med symtom som klåda och nässelutslag). 
Läkemedlet är receptbelagt. 
Hur används Aerius? 
Den rekommenderade dosen för vuxna och unga (12 år och över) är 5 mg en gång om dagen. Dosen 
för barn beror på deras ålder. För barn mellan 1 och 5 år är dosen 1,25 mg en gång om dagen i form 
av 2,5 ml sirap eller oral lösning. För barn mellan 6 och 11 år är dosen 2,5 mg en gång om dagen, 
antingen som 5 ml sirap eller oral lösning, eller som 2,5 mg munsönderfallande tablett. Vuxna och 
unga kan ta vilken läkemedelsform som helst. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2015. Reproduction is authorised provided the source is acknowledged. 
 
 
 
 
  
 
 
 
Hur verkar Aerius? 
Den aktiva substansen i Aerius, desloratadin, är ett antihistamin. Den verkar genom att blockera de 
receptorer som histamin, ett ämne i kroppen som orsakar allergisymtom, normalt binder till. När 
receptorerna blockeras kan histaminet inte verka och därför minskar allergisymtomen. 
Hur har Aerius effekt undersökts? 
Aerius har undersökts i sammanlagt åtta studier med ungefär 4 800 vuxna och unga patienter med 
allergisk rinit (däribland fyra studier med säsongsbestämd allergisk rinit och två studier med patienter 
som också hade astma). Aerius effekt mättes genom att man tittade på hur symtomen förändrades 
(rinnande näsa, klåda, nysningar, nästäppa) före och efter två eller fyra veckors behandling. 
Aerius har också undersökts på 416 patienter med urtikaria. Effekten mättes genom att man 
undersökte förändringen av symtomen (klåda, nässelutslagens antal och storlek, påverkan på sömnen 
och hur patienternas fungerade på dagtid) före och efter sex veckors behandling. 
I alla studier jämfördes Aerius effekt med placebo (overksam behandling). 
Ytterligare studier lades fram för att visa att sirapen, den orala lösningen och de munsönderfallande 
tabletterna behandlas av kroppen på samma sätt som tabletterna och att de är säkra att ges till barn. 
Vilken nytta har Aerius visat vid studierna? 
När det gällde allergisk rinit visade de sammantagna resultaten av studierna att två veckors 
behandling med Aerius 5 mg ledde till att symtomen minskade med i genomsnitt 25 till 32 procent, 
jämfört med 12 till 26 procent för de patienter som fick placebo. I de båda studierna av urtikaria hade 
symtomen efter sex veckors behandling med Aerius minskat med 58 respektive 67 procent, jämfört 
med 40 respektive 33 procent för placebobehandlade patienter. 
Vilka är riskerna med Aerius? 
Hos vuxna och unga är de vanligaste biverkningarna utmattning (1,2 %), muntorrhet (0,8 %) och 
huvudvärk (0,6 %). Liknande biverkningar uppträder hos barn. Hos barn under 2 år är de vanligaste 
biverkningarna diarré (3,7 %), feber (2,3 %) och sömnlöshet (2,3 %). En fullständig förteckning över 
biverkningar som rapporterats för Aerius finns i bipacksedeln. 
Aerius får inte ges till personer som kan vara överkänsliga (allergiska) mot desloratadin, loratadin eller 
något annat innehållsämne. 
Varför har Aerius godkänts? 
Kommittén för humanläkemedel (CHMP) fann att nyttan med Aerius är större än riskerna vid lindring 
av symtom som är förknippade med allergisk rinit eller urtikaria. Kommittén rekommenderade att 
Aerius skulle godkännas för försäljning. 
Mer information om Aerius 
Den 15 januari 2001 beviljade Europeiska kommissionen ett godkännande för försäljning av Aerius 
som gäller i hela Europeiska unionen.  
Aerius  
Sida 2/3 
 
 
 
 
 
Det offentliga europeiska utredningsprotokollet (EPAR) finns i sin helhet på EMA:s webbplats: 
ema.europa.eu/Find medicine/Human medicines/European Public Assessment Reports. Mer information 
om behandling med Aerius finns i bipacksedeln (ingår också i EPAR). Du kan också kontakta din läkare 
eller apotekspersonal. 
Denna sammanfattning uppdaterades senast 10-2014. 
Aerius  
Sida 3/3 
 
 
 
 
 
 
