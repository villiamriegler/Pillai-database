EMA/311425/2023
EMEA/H/C/005457
Camzyos (mavakamten)
Sammanfattning av Camzyos och varför det är godkänt inom EU
Vad är Camzyos och vad används det för?
Camzyos är ett läkemedel som ges till vuxna för att behandla obstruktiv hypertrofisk kardiomyopati 
(oHCM), en sjukdom där muskeln i hjärtats huvudsakliga blodpumpande kammare förtjockas eller 
förstoras, vilket kan blockera blodflödet från hjärtat till resten av kroppen.
Läkemedlet ges till vuxna som har symtom på sjukdomen (oHCM klass II eller klass III). Klassen visar 
sjukdomens svårighetsgrad: klass II innebär att den fysiska aktiviteten är lätt begränsad och klass III 
att den är markant begränsad.
Camzyos innehåller den aktiva substansen mavakamten.
Hur används Camzyos?
Camzyos är receptbelagt och behandling ska inledas under överinseende av en läkare med erfarenhet 
av att behandla kardiomyopati (skador på hjärtmuskeln).
Camzyos finns som en kapsel som tas genom munnen en gång om dagen. Dosen beror på aktiviteten 
hos leverenzymet CYP2C19, som medverkar till nedbrytningen av Camzyos, och på patientens svar på 
behandlingen.
Innan behandlingen inleds kommer läkaren att utföra ett test för att mäta aktiviteten av CYP2C19 för 
att avgöra hur snabbt enskilda patienter bryter ned Camzyos. Om aktiviteten hos detta leverenzym är 
låg är risken för allvarliga biverkningar av Camzyos större och läkaren kommer då att ordinera en lägre 
dos. Om behandlingen måste inledas innan testet har utförts kommer läkaren också att ordinera en 
lägre dos.
Läkaren kommer också att utföra tester, bland annat ett ekokardiogram (en diagnostisk undersökning 
där man får en bild av hjärtat med hjälp av ultraljud), för att kontrollera ejektionsfraktionen i 
patientens vänstra kammare (LVEF; den mängd blod som pumpas ut ur hjärtat av den nedre vänstra 
kammaren vid ett hjärtslag). Detta kommer att göras innan behandlingen inleds för att avgöra 
huruvida Camzyos är lämpligt samt med jämna mellanrum under behandlingen för att säkerställa 
optimal dos.
Innan behandlingen inleds hos fertila kvinnor kommer läkaren även göra ett graviditetstest för att 
säkerställa att de inte är gravida.
Official address  Domenico Scarlattilaan 6  ●  1083 HS Amsterdam  ●  The Netherlands
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact  Telephone +31 (0)88 781 6000
An agency of the European Union  
© European Medicines Agency, 2023. Reproduction is authorised provided the source is acknowledged.
För mer information om hur du använder Camzyos, läs bipacksedeln eller tala med läkare eller 
apotekspersonal.
Hur verkar Camzyos?
När hjärtats muskler drar ihop sig och slappnar av pumpas blod runt i kroppen. Under en 
muskelkontraktion klättrar proteinfilament av myosin längs aktinfilament, vilket leder till att 
muskelfibrerna förkortas. Vid oHCM bildas ett överskott av bryggor mellan myosin och aktin, vilket gör 
att hjärtmuskeln drar ihop sig för mycket. Den aktiva substansen i Camzyos, mavakamten, binder till 
myosin och hindrar det från att binda till aktin, vilket minskar överskottet av bryggor mellan dessa två 
proteiner. Detta gör att hjärtmuskeln slappnar av mer, vilket förbättrar symtomen på oHCM.
Vilka fördelar med Camzyos har visats i studierna?
Camzyos effekt jämfördes med placebo (overksam behandling) i två huvudstudier. Huvudeffektmåttet i 
den första studien, som omfattade 251 patienter med oHCM, var andelen patienter som uppnådde en i 
förväg definierad förbättring av både fysisk kapacitet (mätt som den maximala mängd syre som 
användes under fysisk aktivitet) tillsammans med en förbättring eller stabilisering av 
sjukdomssymtomen. Efter 30 veckors behandling uppnådde 37 procent av de patienter som 
behandlades med Camzyos denna förbättring, jämfört med 17 procent av dem som behandlades med 
placebo.
I den andra studien ingick 112 patienter med oHCM som uppfyllde kriterierna för septumreduktion 
(SRT), där storleken på den förtjockade hjärtmuskeln minskas genom kirurgi eller ett förfarande med 
hjälp av en kateter (ett tunt rör som förs in genom en artär in i hjärtat). Efter 16 veckors behandling 
med Camzyos genomgick 18 procent av patienterna SRT eller uppfyllde fortfarande kriterierna för SRT, 
jämfört med 77 procent av dem som fick placebo.
Vilka är riskerna med Camzyos?
En fullständig förteckning över biverkningar och restriktioner för Camzyos finns i bipacksedeln.
De vanligaste biverkningarna som orsakas av Camzyos (kan förekomma hos upp till 2 av 10 
användare) är yrsel, dyspné (andningssvårigheter), systolisk dysfunktion (ett tillstånd där hjärtat inte 
kan pumpa blod med tillräcklig kraft) och synkope (svimning).
Camzyos får inte tas under graviditet eller av fertila kvinnor som inte använder lämpliga 
preventivmedel. Det får inte heller tas tillsammans med ett antal andra läkemedel som kan öka 
mängden Camzyos i patientens kropp och därmed öka risken för biverkningar.
Varför är Camzyos godkänt i EU?
Vid tidpunkten för godkännandet av Camzyos fanns det inga andra läkemedel som behandlar den 
underliggande onormala hjärtfunktionen som orsakar oHCM. Behandlingen av sjukdomen är begränsad 
till behandlingar som förbättrar symtomen eller till kirurgiska ingrepp. Camzyos är en målriktad 
behandling och har visat sig resultera i kliniskt relevanta förbättringar hos patienter med oHCM. 
Biverkningarna av Camzyos anses vara hanterbara, men studierna för att utvärdera dess säkerhet 
omfattade ett begränsat antal patienter. Därför pågår ytterligare studier och analyser för att bedöma 
risken för biverkningar som orsakas av Camzyos, särskilt sådana biverkningar som påverkar hjärtat.
Europeiska läkemedelsmyndigheten (EMA) fann att fördelarna med Camzyos är större än riskerna och 
att Camzyos kan godkännas för försäljning i EU.
Camzyos (mavakamten) 
EMA/311425/2023
Sida 2/3
Vad görs för att garantera säker och effektiv användning av Camzyos?
Företaget som marknadsför Camzyos kommer att tillhandahålla ett patientkort med viktig 
säkerhetsinformation, bland annat om att undvika graviditet under behandlingen, samt anvisningar om 
när patienten ska kontakta läkare om patienten får nya eller förvärrade symtom på hjärtsvikt. 
Patientkortet innehåller också information om risken för interaktion med andra läkemedel. Hälso- och 
sjukvårdspersonal kommer också att få en checklista över riskerna med Camzyos och hur dessa ska 
hanteras.
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Camzyos har också tagits med i produktresumén och 
bipacksedeln.
Liksom för alla läkemedel övervakas de vetenskapliga uppgifterna för Camzyos kontinuerligt. 
Misstänkta biverkningar som har rapporterats för Camzyos utvärderas noggrant och nödvändiga 
åtgärder vidtas för att skydda patienterna.
Mer information om Camzyos
Mer information om Camzyos finns på EMA:s webbplats: 
ema.europa.eu/medicines/human/EPAR/camzyos
Camzyos (mavakamten) 
EMA/311425/2023
Sida 3/3
