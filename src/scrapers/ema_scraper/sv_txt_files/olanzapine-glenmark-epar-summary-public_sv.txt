EMA/422021/2014 
EMEA/H/C/001085 
Sammanfattning av EPAR för allmänheten 
Olanzapine Glenmark 
olanzapin 
Detta är en sammanfattning av det offentliga europeiska utredningsprotokollet (EPAR) för Olanzapine 
Glenmark. Det förklarar hur kommittén för humanläkemedel (CHMP) bedömt läkemedlet och hur den 
kommit fram till sitt ställningstagande om att bevilja godkännande för försäljning och sina 
rekommendationer om hur läkemedlet ska användas. 
Vad är Olanzapine Glenmark? 
Olanzapine Glenmark är ett läkemedel som innehåller den aktiva substansen olanzapin. Det finns som 
tabletter (2,5, 5, 7,5, 10, 15 och 20 mg). 
Olanzapine Glenmark är ett generiskt läkemedel. Det innebär att det liknar ett s.k. referensläkemedel 
som redan är godkänt i Europeiska unionen (EU). Referensläkemedlet är Zyprexa. Mer information om 
generiska läkemedel finns i dokumentet med frågor och svar här. 
Vad används Olanzapine Glenmark för? 
Olanzapine Glenmark används för att behandla vuxna med schizofreni. Schizofreni är en psykisk 
sjukdom som har en rad symtom, bland annat förvirring i tanke och tal, hallucinationer (att höra eller 
se saker som inte finns), misstänksamhet och vanföreställningar. Olanzapine Glenmark stabiliserar 
också stämningsläget hos patienter som har svarat på en första behandling. 
Olanzapine Glenmark används även för att behandla måttliga till svåra maniska episoder (extrem 
upprymdhet) hos vuxna. Det kan också användas för att förhindra återfall i sådana maniska episoder 
hos vuxna med bipolär sjukdom (en psykisk sjukdom med perioder av omväxlande onormal 
upprymdhet och depression) som har svarat på en första behandling. 
Läkemedlet är receptbelagt. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2014. Reproduction is authorised provided the source is acknowledged. 
 
 
 
  
 
 
 
 
Hur används Olanzapine Glenmark? 
Den rekommenderade startdosen av Olanzapine Glenmark beror på vilken sjukdom som behandlas: 
10 mg per dag ges vid schizofreni och för att förebygga maniska episoder och 15 mg per dag ges vid 
behandling av maniska episoder, förutom när Olanzapin Glenmark ges tillsammans med andra 
läkemedel, då startdosen kan vara 10 mg per dag. Dosen justeras efter hur väl patienten svarar på 
och tolererar behandlingen. Det vanliga dosintervallet är mellan 5 och 20 mg per dag. Patienter över 
65 år samt patienter som har nedsatt lever- eller njurfunktion kan behöva en lägre startdos på 5 mg 
per dag. 
Hur verkar Olanzapine Glenmark? 
Den aktiva substansen i Olanzapine Glenmark, olanzapin, är ett antipsykotiskt läkemedel. Det är känt 
som ett ”atypiskt” antipsykotiskt läkemedel eftersom det skiljer sig från äldre antipsykotiska läkemedel 
som har funnits sedan 1950-talet. Olanzapine Glenmarks exakta verkningsmekanism är okänd, men 
läkemedlet binder till flera olika receptorer på ytan av nervcellerna i hjärnan. Detta stör de signaler 
som överförs mellan hjärncellerna av signalsubstanser, kemiska ämnen som gör det möjligt för 
nervceller att kommunicera med varandra. Man tror att olanzapins gynnsamma effekt beror på att 
ämnet blockerar receptorerna för signalsubstanserna 5-hydroxytrypamin (kallas även serotonin) och 
dopamin. Eftersom dessa signalsubstanser spelar roll vid schizofreni och bipolär sjukdom bidrar 
olanzapin till att normalisera hjärnaktiviteten och lindra sjukdomssymtomen. 
Hur har Olanzapine Glenmarks effekt undersökts? 
Eftersom Olanzapine Glenmark är ett generiskt läkemedel har studierna begränsats till tester som visar 
att det är bioekvivalent med referensläkemedlet Zyprexa. Läkemedel är bioekvivalenta när de bildar 
samma halter av den aktiva substansen i kroppen. 
Vilka är fördelarna och riskerna med Olanzapine Glenmark? 
Eftersom Olanzapine Glenmark är ett generiskt läkemedel och är bioekvivalent med referensläkemedlet 
anses dess fördelar och risker vara desamma som för referensläkemedlet. 
Varför har Olanzapine Glenmark godkänts? 
CHMP fann att det styrkts att Olanzapine Glenmark i enlighet med EU:s krav har likvärdig kvalitet och 
är bioekvivalent med Zyprexa. Kommittén fann därför att fördelarna är större än de konstaterade 
riskerna, liksom för Zyprexa. Kommittén rekommenderade att Olanzapine Glenmark skulle godkännas 
för försäljning. 
Mer information om Olanzapine Glenmark 
Den 3 december 2009 beviljade Europeiska kommissionen ett godkännande för försäljning av 
Olanzapine Glenmark som gäller i hela EU. 
Det offentliga europeiska utredningsprotokollet (EPAR) för Olanzapine Glenmark finns i sin helhet på 
EMA:s webbplats ema.europa.eu/Find medicine/Human medicines/European public assessment 
reports. Mer information om behandling med Olanzapine Glenmark finns i bipacksedeln (ingår också i 
EPAR). Du kan också kontakta din läkare eller apotekspersonal. 
Denna sammanfattning uppdaterades senast 07-2014. 
Olanzapine Glenmark  
EMA/422021/2014  
Sida 2/2 
 
 
 
