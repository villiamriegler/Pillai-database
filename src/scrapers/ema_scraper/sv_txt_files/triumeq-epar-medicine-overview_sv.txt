EMA/134093/2020  
EMEA/H/C/002754 
Triumeq (dolutegravir/abakavir/lamivudin) 
Sammanfattning av Triumeq och varför det är godkänt inom EU 
Vad är Triumeq och vad används det för? 
Triumeq är ett läkemedel som används för att behandla patienter som är infekterade med humant 
immunbristvirus (hiv), viruset som orsakar förvärvat immunbristsyndrom (aids). Det ges till vuxna, 
ungdomar och barn som väger mer än 14 kg.  
Triumeq innehåller tre aktiva substanser: dolutegravir, abakavir och lamivudin. 
Hur används Triumeq? 
Triumeq är receptbelagt och behandling ska ordineras av läkare med erfarenhet av att behandla 
hivinfektioner.   
Innan behandling med Triumeq inleds ska alla patienter genomgå ett test som visar om de har en gen 
som kallas ”HLA-B (typ 5701)”. Patienter med denna gen löper ökad risk att få en allergisk reaktion 
mot abakavir och ska därför inte ta Triumeq.  
Triumeq finns i följande former:  
• 
Tabletter som innehåller 50 mg dolutegravir, 600 mg abakavir och 300 mg lamivudin för 
vuxna, ungdomar och barn som väger mer än 25 kg. Den rekommenderade dosen är en tablett 
om dagen. 
•  Dispergerbar tablett som innehåller 5 mg dolutegravir, 60 mg abakavir och 30 mg lamivudin 
för barn som väger mer än 14 kg och mindre än 25 kg. Den rekommenderade dosen beror på 
patientens kroppsvikt. 
Triumeq kan tas med eller utan föda. 
För mer information om hur du använder Triumeq, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
 
 
 
 
 
 
Hur verkar Triumeq? 
En av de aktiva substanserna i Triumeq, dolutegravir, är en integrashämmare. Det betyder att 
substansen blockerar ett enzym som kallas integras, som viruset behöver för att tillverka nya kopior av 
sig själv i kroppen. De andra två aktiva substanserna, abakavir och lamivudin, är nukleosida omvänt 
transkriptashämmare (NRTI). De verkar båda genom att blockera aktiviteten av omvänt transkriptas, 
ett enzym som framställs av hiv och som gör det möjligt för viruset att göra fler kopior av sig självt i 
de infekterade cellerna och på så sätt sprida sig i kroppen.  
Triumeq botar inte hivinfektion, men det minskar mängden hiv i kroppen och håller den på en låg nivå. 
Detta fördröjer skadan på immunsystemet och utvecklingen av infektioner och sjukdomar som är 
förknippade med aids. 
Samtliga tre aktiva substanser i Triumeq finns redan inom EU som läkemedel med en enskild 
komponent: abakavir har varit godkänt som Ziagen sedan 1999, lamivudin som Epivir sedan 1996 och 
dolutegravir som Tivicay sedan 2014. Kombinationen abakavir och lamivudin har varit godkänd som 
Kivexa sedan 2004. 
Vilka fördelar med Triumeq har visats i studierna? 
Kombinationen dolutegravir, abakavir och lamivudin (i den sammansättning som finns i Triumeq) 
utvärderades i en huvudstudie med 833 tidigare obehandlade patienter. Uppgifter från denna studie 
hade redan använts i godkännandet av Tivicay.  
Patienterna fick antingen Triumeq-kombinationen eller en annan kombination med tre läkemedel 
(Atripla) utan integrashämmare. Efter 48 veckors behandling hade 88 procent av patienterna som fick 
Triumeq omätbara hivnivåer (under 50 kopior per ml plasma [den flytande delen av blodet]), jämfört 
med 81 procent av patienterna som fick Atripla. Uppgifter från denna studie, som samlats in fram till 
vecka 96, visade att denna effekt kvarstod över tid. 
Företaget undersökte även hur Triumeq togs upp av kroppen jämfört med två separata tabletter 
(dolutegravir och abakavir/lamivudin) som innehåller de tre läkemedel som Triumeq består av. 
Resultaten av denna studie visade att Triumeq togs upp av kroppen på samma sätt som när 
läkemedlen gavs separat. 
Det utfördes även studier för att visa att de rekommenderade doserna av tabletter och dispergerbara 
tabletter för barn bildade nivåer av de aktiva substanserna i kroppen som liknade dem som sågs hos 
vuxna. 
Vilka är riskerna med Triumeq? 
De vanligaste biverkningarna som orsakas av Triumeq (kan förekomma hos fler än 1 av 10 användare) 
är insomni (sömnsvårigheter), huvudvärk, illamående, diarré och kraftlöshet (trötthet). En fullständig 
förteckning över biverkningar som rapporterats för Triumeq finns i bipacksedeln. 
Triumeq får inte ges tillsammans med vissa läkemedel som t.ex. fampridin (ett läkemedel mot multipel 
skleros, även kallat dalfampridin) eftersom detta kan öka nivån av sådana läkemedel i kroppen, vilket 
leder till allvarliga biverkningar. Triumeq kan ge upphov till allvarliga överkänslighetsreaktioner 
(allergiska reaktioner) som gör att behandlingen med Triumeq måste avbrytas permanent, särskilt hos 
patienter med HLA-B-genen (typ 5701). 
Triumeq (dolutegravir/abakavir/lamivudin) 
EMA/134093/2020  
Sida 2/3 
 
 
 
En fullständig förteckning över restriktioner för Triumeq finns i bipacksedeln. 
Varför är Triumeq godkänt i EU? 
Europeiska läkemedelsmyndigheten (EMA) fann att fördelarna med Triumeq är större än riskerna och 
att Triumeq kan godkännas för försäljning i EU. Myndigheten drog slutsatsen att läkemedlet hade 
uppvisat effekt hos tidigare obehandlade patienter och att nyttan torde vara snarlik hos patienter som 
har fått tidigare behandling.  
EMA noterade också att kombinationen dolutegravir, abakavir och lamivudin i form av en enda tablett 
innebär ett extra behandlingsalternativ för patienter med hivinfektion och utan HLA-B-genen 
(typ 5701). Att ge det kombinerade läkemedlet i stället för de enstaka läkemedlen gör att antalet 
tabletter som patienterna måste ta minskar och hjälper dem att följa behandlingen. Att Triumeq kan 
tas med eller utan föda betraktades dessutom av myndigheten som ytterligare en fördel jämfört med 
andra liknande läkemedel, som antingen måste tas med mat eller på fastande mage. Vad gäller 
Triumeqs säkerhetsprofil förväntas denna likna de enskilda komponenternas säkerhetsprofiler och vara 
jämförbar med den för andra hivbehandlingar. 
Vad görs för att garantera säker och effektiv användning av Triumeq? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Triumeq har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Triumeq kontinuerligt. 
Biverkningar som har rapporterats för Triumeq utvärderas noggrant och nödvändiga åtgärder vidtas 
för att skydda patienterna. 
Mer information om Triumeq 
Den 1 september 2014 beviljades Triumeq ett godkännande för försäljning som gäller i hela EU.  
Mer information om Triumeq finns på EMA:s webbplats: 
ema.europa.eu/medicines/human/EPAR/triumeq 
Denna sammanfattning uppdaterades senast 01-2023.  
Triumeq (dolutegravir/abakavir/lamivudin) 
EMA/134093/2020  
Sida 3/3 
 
 
 
