EMA/861969/2022 
EMEA/H/C/005155 
Qdenga (tetravalent vaccin mot denguefeber [levande, 
försvagat]) 
Sammanfattning av Qdenga och varför det är godkänt inom EU 
Vad är Qdenga och vad används det för? 
Qdenga är ett vaccin som skyddar mot denguefeber. Vaccinet kan ges till vuxna, ungdomar och barn 
från 4 års ålder. 
Denguefeber är en myggburen, tropisk sjukdom som orsakas av dengueviruset och leder till lindriga, 
influensaliknande symtom hos de flesta. Ett fåtal patienter blir dock allvarligt sjuka med potentiellt 
dödliga blödningar och organskador. 
Detta vaccin innehåller försvagade versioner av denguevirusserotyperna (varianterna) 1, 2, 3 och 4. 
Hur används Qdenga? 
Detta vaccin är receptbelagt och ska användas i enlighet med officiella rekommendationer. 
Vaccinet ges som en injektion under huden i överarmen. Vaccinationskuren består av 2 injektioner som 
ges med 3 månaders mellanrum. 
För mer information om hur du använder detta vaccin, läs bipacksedeln eller tala med läkare eller 
apotekspersonal. 
Hur verkar Qdenga? 
Denguefeber orsakas av infektion med dengueviruset som överförs till människor genom myggbett. 
Detta vaccin innehåller försvagade versioner av de fyra serotyperna av viruset. Dessa versioner kan 
inte orsaka sjukdomen, men de ”lär” immunsystemet (kroppens naturliga försvar) hur det ska skydda 
kroppen mot viruset. 
När en person får vaccinet identifierar immunsystemet de försvagade serotyperna som främmande och 
bildar antikroppar mot dem. När en person senare utsätts för viruset känner immunsystemet igen det 
och kan snabbt bilda många fler antikroppar, som sedan neutraliserar viruset innan det kan orsaka 
denguefeber. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union 
© European Medicines Agency, 2022. Reproduction is authorised provided the source is acknowledged. 
 
 
 
 
 
 
 
 
Vilka fördelar med Qdenga har visats i studierna? 
Detta vaccin visade sig vara effektivt för att förebygga feber till följd av denguefeber hos barn och 
ungdomar under de 12 månader som följer efter den andra injektionen. I en huvudstudie i 8 länder i 
Latinamerika och Asien/Stillahavsområdet fick omkring 20 000 barn i åldern 4–16 år Qdenga eller 
placebo (overksam injektion). Studien visade att antalet feberfall orsakade av bekräftad denguefeber 
minskade med 80 procent hos dem som fick vaccinet (61 fall bland 12 700 barn) jämfört med dem 
som fick placebo (149 fall bland 6 316 barn).  
Vaccinet minskade också sjukhusinläggningarna på grund av denguefeber med 90 procent. Under 18 
månader efter den andra injektionen lades 0,1 procent (13 av 12 700) av barnen som fick vaccinet in 
på sjukhus på grund av bekräftad denguefeber, jämfört med 1,0 procent (66 av 6 316) av barnen som 
fick placebo. 
Vilka är riskerna med Qdenga? 
De vanligaste biverkningarna som orsakas av Qdenga (kan förekomma hos fler än 1 av 5 användare) 
är smärta och rodnad på injektionsstället, huvudvärk, muskelsmärta, allmän sjukdomskänsla och 
svaghet. Upp till 1 av 10 personer kan få feber. Dessa biverkningar, som vanligen är av lindrig till 
måttlig svårighetsgrad och går över inom några dagar, är mindre vanliga efter den andra dosen av 
vaccinet än efter den första. 
Detta vaccin får inte ges till personer som tidigare fått en överkänslighetsreaktion (allergisk reaktion) 
mot en tidigare dos av Qdenga. Det får inte heller ges till personer med försvagat immunsystem till 
följd av en sjukdom, läkemedel som påverkar immunsystemet eller hivinfektion. Vaccinet får inte ges 
till kvinnor som är gravida eller ammar. 
En fullständig förteckning över biverkningar och restriktioner för Qdenga finns i bipacksedeln. 
Varför är Qdenga godkänt i EU? 
Qdenga ger skydd mot feber och förebygger sjukhusvistelse till följd av denguefeber som orsakas av 
någon av de fyra serotyperna av dengueviruset. Biverkningarna är oftast lindriga till måttliga och går 
över inom några dagar. 
Europeiska läkemedelsmyndigheten (EMA) fann därför att fördelarna med Qdenga är större än riskerna 
och att Qdenga kan godkännas för försäljning i EU. 
Vad görs för att garantera säker och effektiv användning av Qdenga? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Qdenga har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Qdenga kontinuerligt. Misstänkta 
biverkningar som har rapporterats för Qdenga utvärderas noggrant och nödvändiga åtgärder vidtas för 
att skydda patienterna. 
Mer information om Qdenga 
Mer information om Qdenga finns på EMA:s webbplats: 
ema.europa.eu/medicines/human/EPAR/Qdenga 
Qdenga (dengue tetravalent vaccine [live, attenuated]) 
EMA/861969/2022 
Sida 2/2 
 
 
 
 
