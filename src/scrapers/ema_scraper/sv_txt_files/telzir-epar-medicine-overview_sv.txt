EMA/263628/2019 
EMEA/H/C/000534 
Telzir (fosamprenavir) 
Sammanfattning av Telzir och varför det är godkänt inom EU 
Vad är Telzir och vad används det för? 
Telzir är ett antiviralt läkemedel som används för att behandla patienter som är minst sex år gamla 
och som är infekterade med humant immunbristvirus typ 1 (HIV-1), ett virus som orsakar förvärvat 
immunbristsyndrom (aids). 
Telzir används i kombination med ritonavir och andra hivläkemedel. Det innehåller den aktiva 
substansen fosamprenavir. 
Hur används Telzir? 
Telzir finns som tabletter (700 mg) och som oral lösning (50 mg/ml) som ska tas genom munnen. Den 
rekommenderade dosen för vuxna (18 år och äldre) och för patienter i åldern 6–18 år som väger mer 
än 39 kg är 700 mg två gånger dagligen. För patienter i åldern 6–18 år som väger mellan 25 och 39 kg 
beror dosen på kroppsvikten. För patienter som är yngre än 18 år och väger under 25 kg finns ingen 
rekommenderad dos. 
Telzir-tabletterna kan tas med eller utan mat. Vuxna ska ta den orala lösningen utan mat. Men yngre 
patienter bör ta den orala lösningen med mat så att smaken döljs och det blir lättare för dem att följa 
behandlingen. För vuxna ska varje dos Telzir tas tillsammans med 100 mg ritonavir två gånger 
dagligen. För yngre patienter beror ritonavirdosen på kroppsvikten. 
För vuxna med leverproblem ska Telzir ges i minskad dos och patienterna ska övervakas noga vad 
gäller biverkningar och behandlingssvar. 
Till patienter som fått läkemedel mot hivinfektion tidigare men inte svarat på behandlingen får läkare 
endast förskriva Telzir efter att ha gått igenom de antivirala läkemedel som patienten tagit tidigare och 
efter att ha bedömt hur troligt det är att viruset svarar på nya antivirala läkemedel som eventuellt 
skrivs ut. 
Behandling med Telzir ska inledas av läkare med erfarenhet av att behandla hivinfektioner. Läkemedlet 
är receptbelagt. För att få mer information om hur du använder Telzir, läs bipacksedeln eller tala med 
läkare eller apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
Hur verkar Telzir? 
Den aktiva substansen i Telzir, fosamprenavir, är en s.k. prodrug till proteashämmaren amprenavir, 
vilket innebär att den omvandlas till amprenavir i kroppen. Amprenavir, som tidigare var tillgängligt i 
EU, blockerar ett enzym som medverkar till att hivviruset förökar sig. När enzymet blockeras kan 
viruset inte föröka sig normalt, vilket gör att infektionen sprids långsammare. 
Telzir, som tas i kombination med andra antivirala läkemedel, minskar mängden hiv i blodet och håller 
den på en låg nivå. Telzir botar inte hivinfektion eller aids men kan fördröja skadorna på 
immunförsvaret och utvecklingen av infektioner och sjukdomar som är kopplade till aids. 
Ritonavir, en annan proteashämmare, används tillsammans med Telzir som förstärkare (booster). Den 
gör att amprenavir bryts ner långsammare, vilket bidrar till att öka amprenavirnivåerna i blodet. 
Vilken nytta med Telzir har visats i studierna? 
Telzir har undersökts i tre huvudstudier med 1 862 vuxna. Två av studierna på tidigare obehandlade 
patienter visade att Telzir i kombination med andra antivirala läkemedel var lika effektivt som 
jämförelseläkemedlen. 
I en studie sågs virushalter under 400 kopior/ml (låg virusbelastning) efter 48 veckor hos 69 procent 
av de tidigare obehandlade vuxna patienterna som fick Telzir förstärkt med ritonavir (221 av 322) och 
hos 68 procent av dem som fick nelfinavir (221 av 327). I den andra studien, där Telzir förstärkt med 
ritonavir jämfördes med lopinavir förstärkt med ritonavir, sågs liknande resultat: omkring tre 
fjärdedelar av båda grupperna med tidigare obehandlade patienter hade virushalter under 
400 kopior/ml. 
I en tredje studie på patienter som behandlats tidigare var Telzir mindre effektivt än 
jämförelseläkemedlet lopinavir. Virushalten minskade mer hos patienterna som fick lopinavir under de 
första 48 veckorna. 
I dessa tre studier på vuxna fick patienterna också två omvänt transkriptas-hämmare (en annan typ 
av antiviralt läkemedel) som tillägg till Telzir eller till läkemedlet som Telzir jämfördes med. 
Liknande nytta sågs även i en huvudstudie på 57 barn i åldern 2–18 år. Det var dock för få patienter 
som var under sex år för att ge stöd för användning av Telzir i denna åldersgrupp. 
Vilka är riskerna med Telzir? 
De vanligaste biverkningarna som orsakas av Telzir hos vuxna (kan förekomma hos fler än 1 av 
10 användare) är diarré och förhöjda nivåer av kolesterol (en typ av fett) i blodet. Liknande 
biverkningar har setts hos yngre patienter. En fullständig förteckning över biverkningar som 
rapporterats för Telzir finns i bipacksedeln. 
Telzir ska inte ges till personer som är överkänsliga (allergiska) mot fosamprenavir, amprenavir, något 
annat innehållsämne eller ritonavir. Telzir får inte heller ges till patienter som tar lurasidon (mot 
schizofreni och bipolär sjukdom), paritaprevir (mot hepatit C), simvastatin eller lovastatin (för att 
sänka kolesterolhalten i blodet), rifampicin (mot tuberkulos), johannesört (örtmedicin som används 
mot depression och ångest) eller vissa läkemedel som bryts ner på samma sätt som Telzir eller 
ritonavir eftersom Telzir kan påverka patienternas blod. Telzir omvandlas till amprenavir i kroppen och 
får därför inte ges tillsammans med andra läkemedel som innehåller amprenavir. 
Telzir (fosamprenavir)  
EMA/263628/2019  
Sida 2/3 
 
 
 
Varför är Telzir godkänt i EU? 
Europeiska läkemedelsmyndigheten (EMA) fann att Telzir, som innehåller en s.k. prodrug till 
amprenavir, är lika effektivt som jämförelseläkemedlen när det gäller att minska virusbelastningen. 
Myndigheten konstaterade att användningen av Telzir förstärkt med ritonavir inte har studerats 
tillräckligt på kraftigt förbehandlade patienter och att ingen studie genomförts på barn för att jämföra 
Telzir med ett jämförelseläkemedel. Trots detta fann myndigheten att nyttan med Telzir är större än 
riskerna och att Telzir kan godkännas för användning i EU. 
Vad görs för att garantera säker och effektiv användning av Telzir? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Telzir har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Telzir kontinuerligt. Biverkningar 
som har rapporterats för Telzir utvärderas noggrant och nödvändiga åtgärder vidtas för att skydda 
patienterna. 
Mer information om Telzir 
Den 12 juli 2004 beviljades Telzir ett godkännande för försäljning som gäller i hela EU. 
Mer information om Telzir finns på EMA:s webbplats: ema.europa.eu/medicines/human/EPAR/Telzir. 
Denna sammanfattning uppdaterades senast 05-2019. 
Telzir (fosamprenavir)  
EMA/263628/2019  
Sida 3/3 
 
 
 
