EMA/488729/2014 
EMEA/H/C/000623 
Sammanfattning av EPAR för allmänheten 
Baraclude 
entecavir 
Detta är en sammanfattning av det offentliga europeiska utredningsprotokollet (EPAR) för Baraclude. 
Det förklarar hur kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas. 
Vad är Baraclude? 
Baraclude är ett antiviralt läkemedel som innehåller den aktiva substansen entecavir. Det finns som 
tabletter (0,5 mg och 1 mg) och som oral lösning (0,05 mg/ml). 
Vad används Baraclude för? 
Baraclude används för att behandla patienter med kronisk (långvarig) hepatit B (en leversjukdom som 
orsakas av en infektion med hepatit B-virus). 
Det ges till vuxna som uppvisar tecken på pågående leverskada (t.ex. inflammation och fibros) när 
levern fortfarande fungerar som den ska (kompenserad leversjukdom) och även när levern inte längre 
fungerar som den ska (dekompenserad leversjukdom). 
Det kan också komma i fråga för barn från 2 till 18 år men bara hos dem med kompenserad 
leversjukdom. 
Läkemedlet är receptbelagt. 
Hur används Baraclude? 
Behandling med Baraclude ska inledas av en läkare som har erfarenhet av att behandla kronisk 
hepatit B. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 840  Fasimile  +44 (0)20 7418 8416   
E-mail info@ema.europa.eu  Website www.ema.europa.e 
An agency of the European Union   
© European Medicines Agency, 2014. Reproduction is authorised provided the source is acknowledged. 
 
 
 
  
 
 
 
 
Baraclude tas en gång per dag. Vid kompenserad leversjukdom hos vuxna beror dosen på om 
patienten tidigare har behandlats med ett läkemedel i samma grupp som Baraclude (en 
nukleosidanalog, t.ex. lamivudin). Patienter som inte tidigare har behandlats med en nukleosidanalog 
får dosen 0,5 mg. De som har fått lamivudin tidigare men vars infektion inte längre svarar på 
behandlingen får dosen 1 mg. Dosen 0,5 mg kan tas på fastande mage eller i samband med måltid, 
men dosen 1 mg måste tas minst 2 timmar före eller minst 2 timmar efter en måltid. Behandlingstiden 
bestäms av hur patienten svarar på behandlingen.  
Dosen 1 mg om dagen ges även till vuxna med dekompenserad leversjukdom och för dessa patienter 
rekommenderas inte att behandlingen avbryts. 
När behandling av barn anses lämpligt är dosen beroende av barnets kroppsvikt. Barn som väger 
under 32,6 kg bör ges den orala lösningen, medan barn som väger 32,6 kg eller mer kan få tabletterna 
på 0,5 mg. Mer information om användningen av läkemedlet hos barn finns i produktresumén (ingår 
också i EPAR).  
Hur verkar Baraclude? 
Den aktiva substansen i Baraclude, entecavir, är ett antiviralt ämne som tillhör gruppen 
nukleosidanaloger. Entecavir stör funktionen hos virusenzymet DNA-polymeras, som deltar då virus-
DNA byggs upp. Entecavir förhindrar DNA-uppbyggnaden hos virus och förhindrar därmed viruset från 
att föröka sig och spridas. 
Hur har Baracludes effekt undersökts? 
I tre huvudstudier jämfördes Baraclude med lamivudin på vuxna med kronisk hepatit B och 
kompenserad leversjukdom. Två av studierna genomfördes med 1 363 patienter som tidigare inte hade 
behandlats med nukleosidanaloger. Den tredje studien genomfördes med 293 patienter vars infektion 
inte längre svarade på lamivudinbehandling. I studierna undersökte man hur leverskadan hade 
utvecklats efter 48 veckors behandling genom att undersöka en bit levervävnad och mäta tecken på 
sjukdom som t.ex. halten av ett leverenzym (ALT) eller virus-DNA i blodet. 
Baraclude jämfördes också med ett annat läkemedel, adefovir dipivoxil, på 195 patienter med kronisk 
hepatit B med dekompenserad leversjukdom. I denna studie undersökte man minskningen av virus-
DNA i blodet efter 24 veckors behandling. 
I en studie av barn fick 180 barn från 2 till 18 år som hade kronisk hepatit B slumpmässigt antingen 
Baraclude eller placebo (en overksam behandling). Studien undersökte sänkningen av virushalterna i 
blodet och antalet patienter som utvecklade antikroppar mot ett virusprotein (som kallas e-antigen) 
och inte längre hade e-antigen i blodet efter 48 veckors behandling. 
Vilken nytta har Baraclude visat vid studierna? 
Hos vuxna med kompenserad leversjukdom var Baraclude effektivare än lamivudin för patienter som 
inte tidigare hade behandlats med nukleosidanaloger. Leverstatusen förbättrades hos strax över 
70 procent av de patienter som behandlades med Baraclude, jämfört med strax över 60 procent av 
dem som fick lamivudin. Baraclude var också effektivare än lamivudin vid behandling av patienter som 
inte längre svarade på lamivudinbehandling. Bland de patienter som behandlades med Baraclude 
förbättrades leverstatusen hos 55 procent, jämfört med 28 procent av dem som fick lamivudin. Då 
studien avslutades hade 55 procent av de patienter som behandlades med Baraclude normala halter av 
ALT och ingen mätbar halt av virus-DNA i blodet. Detta hade uppnåtts för endast 4 procent av dem 
som behandlades med lamivudin. 
Baraclude  
EMA/488729/2014  
Sida 2/3 
 
 
 
 
Hos vuxna med dekompenserad leversjukdom var minskningen av virus-DNA större med Baraclude än 
med adefovir dipivoxil. 
Baraclude visade sig också vara effektivt i studien av barn: 24 procent av barnen i Baraclude-gruppen 
nådde det primära målet på en halt av virus-DNA under 50 IU/ml plus produktion av antikroppar mot 
e-antigen och inga e-antigen i blodet, jämfört med 2 procent av barnen i placebogruppen. 
Vilka är riskerna med Baraclude? 
De vanligaste biverkningarna är huvudvärk (9 procent av patienterna), trötthet (6 procent), yrsel 
(4 procent) och illamående (3 procent). Förteckningen över samtliga biverkningar och begränsningar 
för Baraclude finns i bipacksedeln.  
Patienter bör också känna till att deras leversjukdom kan förvärras. Detta kan inträffa under 
behandlingen eller när den har avslutats. Resistens mot entecavir (när viruset inte längre påverkas av 
det antivirala medlet) har observerats hos patienter som inte längre svarar på lamivudinbehandling.  
Varför har Baraclude godkänts? 
CHMP fann att nyttan med Baraclude är större än riskerna och rekommenderade att Baraclude skulle 
godkännas för försäljning. Baraclude har visat sig vara effektivt när det gäller suppression av viruset 
hos vuxna med både kompenserad och dekompenserad leversjukdom. Viral suppression har även 
påvisats hos barn. Beslutet att inleda behandling av ett barn ska bygga på noggrann bedömning av 
barnets egna behov, eftersom inte alla barn med kronisk hepatit B-infektion behöver behandling. 
Vad görs för att garantera säker och effektiv användning av Baraclude? 
En riskhanteringsplan har tagits fram för att se till att Baraclude används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Baraclude. Där anges också lämpliga försiktighetsåtgärder som vårdpersonal och patienter ska vidta. 
Mer information om Baraclude 
Den 26 juni 2006 beviljade Europeiska kommissionen ett godkännande för försäljning av Baraclude 
som gäller i hela EU. 
Det offentliga europeiska utredningsprotokollet (EPAR) finns i sin helhet på EMA:s webbplats 
ema.europa.eu/Find medicine/Human medicines/European Public Assessment Reports. Mer information 
om behandling med Baraclude finns i bipacksedeln (ingår också i EPAR). Du kan också kontakta din 
läkare eller ditt apotek. 
Denna sammanfattning uppdaterades senast 08-2014. 
Baraclude  
EMA/488729/2014  
Sida 3/3 
 
 
 
 
