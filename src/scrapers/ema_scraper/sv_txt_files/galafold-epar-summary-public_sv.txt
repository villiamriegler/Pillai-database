EMA/378245/2021 
EMEA/H/C/004059 
Galafold (migalastat) 
Sammanfattning av Galafold och varför det är godkänt inom EU 
Vad är Galafold och vad används det för? 
Galafold är ett läkemedel som används för att  behandla patienter från 12 års ålder med Fabrys 
sjukdom. Detta är en sällsynt ärftlig sjukdom som innebär att patienterna har olika mutationer 
(förändringar) i den gen som ansvarar för att  producera ett enzym som kallas alfa-galaktosidas. Detta 
enzym bryter normalt ner en fettsubstans som kallas globotriaosylceramid (GL-3). Till följd av 
mutationerna fungerar inte  enzymet som det ska och kan inte bryta ner GL-3. Detta leder till  att GL-3 
ansamlas i olika celler i kroppen, bland annat i hjärtat och njurarna. 
Fabrys sjukdom är sällsynt och Galafold klassificerades som särläkemedel (ett läkemedel som används 
vid sällsynta sjukdomar) den 22 maj 2006. Mer information om klassificeringen som särläkemedel 
finns här: ema.europa.eu/medicines/human/orphan-designations/eu306368. 
Galafold innehåller den aktiva substansen migalastat. 
Hur används Galafold? 
Galafold är receptbelagt och behandling ska endast påbörjas och övervakas av en läkare med 
erfarenhet av diagnostisering och behandling av Fabrys sjukdom. 
Galafold finns som kapslar. Den rekommenderade dosen Galafold är en kapsel varannan dag. 
Patienterna ska inte äta något under minst 2 timmar innan de tar Galafold och under 2 timmar efter 
att  de tagit  Galafold för att möjliggöra fullständig  absorption. 
Galafold får endast ges till  patienter med vissa mutationer  i alfa-galaktosidas A-genen. För mer 
information om hur du använder Galafold, läs bipacksedeln eller tala med läkare eller apotekspersonal. 
Hur verkar Galafold? 
Den aktiva substansen i Galafold, migalastat, binder till vissa instabila former av alfa-galaktosidas A, 
vilket stabiliserar enzymet. Detta gör att enzymet kan transporteras till  områden i cellen där det kan 
bryta ner GL-3. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact  Telephone +31 (0)88 781 6000 
An agency of the European  Union   
© European Medicines Agency, 2021. Reproduction is authorised provided the source is acknowledged. 
 
 
 
  
 
 
 
Vilka fördelar med Galafold har visats i studierna? 
Galafold har undersökts i två huvudstudier på sammanlagt 127  patienter över 16 år med Fabrys 
sjukdom. 
I den första studien, där Galafold jämfördes med placebo (overksam behandling) hos 67 patienter, 
undersöktes hur stor andel av patienterna som svarade på behandling (vilket definieras som en 
minskning på minst 50 procent av GL-3-inlagringarna i njurarna). Totalt sett  visade sig Galafold inte 
vara effektivare än placebo när det gäller att  minska GL-3-inlagringarna; men ytterligare analyser som 
endast innefattade patienter med de genetiska mutationer  som kan behandlas med Galafold visade att 
patienterna svarade bättre på Galafold än på placebo efter 6 månaders behandling. 
I den andra studien, på 60 patienter, jämfördes Galafold med läkemedlen agalsidas alfa eller agalsidas 
beta, två behandlingar som ersätter det saknade enzymet. Huvudmåttet  på effekt var förändringen av 
patienternas njurfunktion efter 18  månaders behandling. I denna studie fann man att Galafold var lika 
effektivt som enzymersättning när det gäller att stabilisera patienternas njurfunktion. 
Företaget tillhandahöll  också resultat från en studie som visade att Galafold bildar samma halter av 
den aktiva substansen i kroppen och har samma effekt hos ungdomar i åldern 12–15 år som hos 
vuxna och ungdomar som är 16 år och äldre. 
Vilka är riskerna med Galafold? 
Den vanligaste biverkningen som orsakas av Galafold (kan förekomma hos omkring 1 av 10 
användare) är huvudvärk. 
En fullständig  förteckning över biverkningar och restriktioner för Galafold finns i bipacksedeln. 
Varför är Galafold godkänt i EU? 
Europeiska läkemedelsmyndigheten (EMA) fann att fördelarna med Galafold är större än riskerna och 
att  Galafold kan godkännas för försäljning i EU.  EMA noterade att  Galafold hade undersökts på ett 
begränsat antal  patienter, men att  de tillgängliga beläggen anses tillräckliga med tanke på hur sällsynt 
denna sjukdom är. EMA noterade även att  Galafold tas genom munnen och att  detta kan vara en fördel 
jämfört med andra godkända behandlingar såsom enzymersättning som ges genom infusion (dropp) i 
en ven. Vad gäller säkerheten tolererades Galafold väl. 
Vad görs för att garantera säker och effektiv användning av Galafold? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Galafold har tagits  med i produktresumén och 
bipacksedeln. 
Mer information om Galafold 
Den 26  maj 2016  beviljades Galafold ett godkännande för försäljning som gäller i hela EU. 
Mer information om Galafold finns på EMA:s webbplats: 
ema.europa.eu/medicines/human/EPAR/galafold. 
Denna sammanfattning  uppdaterades senast 07-2021. 
Galafold (migalastat)  
EMA/378245/2021 
Sida 2/2 
 
 
 
