EMA/369737/2020 
EMEA/H/C/004027 
Zavicefta (ceftazidim/avibaktam) 
Sammanfattning av Zavicefta och varför det är godkänt inom EU 
Vad är Zavicefta och vad används det för? 
Zavicefta är ett antibiotikum som ges till vuxna och barn från tre månaders ålder för att behandla 
följande infektioner: 
•  Komplicerade (svårbehandlade) infektioner i vävnader och organ i buken (intraabdominella 
infektioner). 
•  Komplicerade (svårbehandlade) infektioner i urinvägarna, även pyelonefrit (infektion i njurarna). 
• 
Infektioner i lungorna som man fått på sjukhus (sjukhusförvärvad pneumoni), även 
ventilatorassocierad pneumoni (lunginflammation orsakad av ventilator/respirator, en maskin som 
hjälper patienterna att andas). 
Zavicefta kan också ges mot infektioner i blodet (bakteriemi) kopplade till någon av ovannämnda 
infektioner. 
Zavicefta kan ges till vuxna och barn från tre månaders ålder mot infektioner orsakade av aeroba 
gramnegativa bakterier (typer av bakterier) när andra behandlingar kanske inte fungerar. 
Zavicefta innehåller de aktiva substanserna ceftazidim och avibaktam. 
Hur används Zavicefta? 
Zavicefta ges som infusion (dropp) i en ven. Infusionen ges under två timmar, vanligen tre gånger 
dagligen. Behandlingen varar oftast 5–14 dagar, beroende på typ av infektion. 
Zavicefta är receptbelagt. Förskrivande läkare ska beakta gällande officiella riktlinjer för 
antibiotikaanvändning. 
För mer information om hur du använder Zavicefta, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
  
 
 
 
Hur verkar Zavicefta? 
De aktiva substanserna i Zavicefta är ceftazidim och avibaktam. Ceftazidim är ett antibiotikum av 
typen cefalosporiner, som ingår i en större grupp kallad betalaktamer. Cefalosporiner stör 
uppbyggnaden av cellväggar i bakterierna. Detta försvagar bakteriernas cellväggar och de bryts ner, 
vilket gör att bakterierna dör. 
Avibaktam blockerar effekten av bakteriella enzymer, så kallade betalaktamaser. Dessa enzymer gör 
att bakterierna kan bryta ner betalaktamantibiotika såsom ceftazidim, vilket gör dem resistenta mot 
antibiotikaeffekten. Genom att blockera dessa enzymer gör avibaktam att ceftazidim kan ha effekt mot 
bakterier som annars skulle vara resistenta. 
Vilka fördelar med Zavicefta har visats i studierna? 
Fördelarna med Zavicefta har visats i fem huvudstudier på vuxna. 
I två av studierna var Zavicefta kombinerat med metronidazol (ett annat antibiotikum) minst lika 
effektivt som det antibiotiska preparatet meropenem. I studierna ingick 1 490 patienter med 
komplicerad intraabdominell infektion. I en av patientgrupperna i den första studien botades 
92 procent av patienterna som behandlades med Zavicefta och metronidazol, jämfört med 93 procent 
av patienterna som behandlades med meropenem. I den andra studien botades 94 procent av 
patienterna som behandlades med Zavicefta och metronidazol, jämfört med 94 procent av patienterna 
som behandlades med meropenem. 
I en tredje studie undersöktes 332 patienter med komplicerade intraabdominella infektioner eller 
urinvägsinfektioner orsakade av gramnegativa bakterier som var resistenta mot ceftazidim. Zavicefta 
som enda läkemedel (mot urinvägsinfektion) eller i kombination med metronidazol (mot 
intraabdominell infektion) var lika effektivt som alternativa antibiotika: 91 procent av patienterna var 
botade efter behandling med Zavicefta, jämfört med 91 procent efter behandling med bästa alternativa 
antibiotikum. Dessutom eliminerades de sjukdomsorsakande bakterierna hos 82 procent av 
patienterna efter behandling med Zavicefta, jämfört med hos 63 procent av dem som fått bästa 
alternativa antibiotikum. Dessa resultat stödjer Zaviceftas aktivitet i kombination med de andra 
studierna. 
I en fjärde studie behandlades 1 020 patienter med komplicerade urinvägsinfektioner (även 
pyelonefrit), orsakade av gramnegativa bakterier, med Zavicefta eller antibiotikumet doripenem. 
Zavicefta var minst lika effektivt som doripenem: bakterier som orsakar sjukdom eliminerades hos 
77 procent av patienterna som behandlades med Zavicefta, jämfört med 71 procent hos patienterna 
som behandlades med doripenem. 
I en femte studie på 817 patienter med sjukhusförvärvad pneumoni, varav 280 hade 
ventilatorassocierad pneumoni, botades omkring 69 procent av patienterna som behandlades med 
Zavicefta, jämfört med 73 procent av dem som fick meropenem. 
Data om Zaviceftas effekt för att behandla blodinfektioner kommer från patienter i dessa fem studier 
som också hade blodinfektion. I samtliga studier botades 87 procent av patienterna (47 av 54) som 
fick Zavicefta med eller utan metronidazol, jämfört med 83 procent av dem som fick ett annat 
antibiotikum (39 av 47). 
Ytterligare studier har visat att när läkemedlet ges till barn i rekommenderade doser är nivåerna av 
läkemedlet i blodet tillräckliga för att behandla infektionen och jämförbara med dem hos vuxna. 
Läkemedlet tas också upp och modifieras samt elimineras ur kroppen på liknande sätt hos barn i olika 
åldersgrupper, oavsett vad de har för infektion. Baserat på dessa resultat ansågs Zavicefta vara 
effektivt för att behandla komplicerade intraabdominella infektioner och urinvägsinfektioner, 
Zavicefta (ceftazidim/avibaktam)  
EMA/369737/2020 
Sida 2/3 
 
 
 
sjukhusförvärvad pneumoni och infektioner orsakade av aeroba gramnegativa organismer när andra 
behandlingar kanske inte fungerar på barn. 
I en studie på barn som var minst 3 månader men under 18 år gamla och hade komplicerad 
intraabdominell infektion var vidare 92 procent av patienterna (56 av 61) botade efter behandling med 
Zavicefta plus metronidazol, jämfört med 95 procent (21 av 22) av patienterna som fick meropenem. I 
en annan studie på barn som var minst 3 månader men under 18 år gamla och hade komplicerade 
urinvägsinfektioner var 89 procent av patienterna (48 av 54) botade efter behandling med Zavicefta, 
jämfört med 83 procent (19 av 23) av patienterna som fick cefepim. 
Vilka är riskerna med Zavicefta? 
De vanligaste biverkningarna som orsakas av Zavicefta (kan förekomma hos fler än 5 av 
100 användare) är illamående, diarré och positivt Coombs test (ett tecken på att det bildats 
antikroppar som medverkar till att bryta ner de röda blodkropparna). En fullständig förteckning över 
biverkningar som rapporterats för Zavicefta finns i bipacksedeln. 
Zavicefta får inte ges till patienter som är överkänsliga (allergiska) mot de aktiva substanserna i 
Zavicefta eller mot något annat innehållsämne, eller till patienter som är överkänsliga mot andra 
cefalosporinantibiotika eller som någon gång fått en allvarlig allergisk reaktion mot ett annat 
betalaktamantibiotikum (t.ex. penicillin). 
Varför godkänns Zavicefta? 
Europeiska läkemedelsmyndigheten (EMA) fann att fördelarna med Zavicefta är större än riskerna och 
att Zavicefta kan godkännas för försäljning i EU. Zavicefta är effektivt för att behandla komplicerade 
intraabdominella infektioner och urinvägsinfektioner samt sjukhusförvärvad pneumoni hos vuxna och 
barn. Det är också effektivt för att behandla dessa infektioner hos vuxna när de har spridit sig till 
blodet. Dessutom är Zavicefta effektivt för att behandla infektioner som beror på aeroba gramnegativa 
organismer hos vuxna och barn när andra behandlingar kanske inte fungerar. När det gäller Zaviceftas 
säkerhetsprofil var biverkningarna de som förväntades för de två aktiva substanserna. 
Vad görs för att garantera säker och effektiv användning av Zavicefta? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Zavicefta har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Zavicefta kontinuerligt. 
Biverkningar som har rapporterats för Zavicefta utvärderas noggrant och nödvändiga åtgärder vidtas 
för att skydda patienter. 
Mer information om Zavicefta 
Den 23 juni 2016 beviljades Zavicefta ett godkännande för försäljning som gäller i hela EU. 
Mer information om Zavicefta finns på EMA:s webbplats: 
ema.europa.eu/medicines/human/EPAR/zavicefta. 
Denna sammanfattning uppdaterades senast 09-2020. 
Zavicefta (ceftazidim/avibaktam)  
EMA/369737/2020 
Sida 3/3 
 
 
 
