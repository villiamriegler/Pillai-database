EMEA/H/C/005653 
Kinpeygo (budesonid) 
Sammanfattning av Kinpeygo och varför det är godkänt inom EU 
Vad är Kinpeygo och vad används det för? 
Kinpeygo är ett läkemedel som används för att behandla vuxna med primär immunglobulin A-nefropati 
(IgAN) som riskerar att snabbt förvärras. IgAN är en sjukdom som gradvis försämrar njurarnas 
funktion tills njursvikt uppstår. Detta tvingar patienten att antingen genomgå dialys eller en 
njurtransplantation. 
Kinpeygo är ett ”hybridläkemedel”. Det liknar ett ”referensläkemedel” som innehåller samma aktiva 
substans men används vid en annan sjukdom och ges på ett annat sätt. Referensläkemedlet för 
Kinpeygo är Entocort. 
IgAN är sällsynt och Kinpeygo klassificerades som särläkemedel (ett läkemedel som används vid 
sällsynta sjukdomar) den 18 november 2016. Mer information om klassificeringen som särläkemedel 
finns här: ema.europa.eu/medicines/human/orphan-designations/eu-3-16-1778. 
Kinpeygo innehåller den aktiva substansen budesonid. 
Hur används Kinpeygo? 
Kinpeygo är receptbelagt och finns som kapslar som tas genom munnen. 
Den rekommenderade dosen är 16 mg en gång om dagen. Dosen tas på morgonen, minst en timme 
före måltid, i nio månaders tid. Denna nio månader långa behandlingscykel kan upprepas om den 
behandlande läkaren bedömer att det är lämpligt. I behandlingens slutskede ska dosen sänkas till 
8 mg en gång om dagen i två veckor, vilket kan minskas ytterligare till 4 mg en gång om dagen i 
ytterligare två veckor, enligt den behandlande läkarens bedömning. 
För mer information om hur du använder Kinpeygo, läs bipacksedeln eller tala med läkare eller 
apotekspersonal. 
Hur verkar Kinpeygo? 
IgAN orsakas av att immunsystemet (kroppens naturliga försvar) producerar en defekt version av 
immunglobulin A (IgA), ett protein i blodet som identifierar och binder till specifika främmande ämnen. 
Hos patienter med detta tillstånd ansamlas defekt IgA i njurarna, vilket skadar dem och gör att de inte 
kan fungera normalt. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
 
Den aktiva substansen i Kinpeygo, budesonid, är en kortikosteroid. Kortikosteroider har en rad olika 
effekter som hämmar immunsystemet. Kinpeygo är särskilt utformat för att frisätta budesonid när 
läkemedlet når tarmarna, vilket leder till minskad produktion av defekt IgA. På så sätt minskar 
ansamlingen av IgA i njurarna och därmed också skadorna på dem. 
Vilka fördelar med Kinpeygo har visats i studierna? 
En huvudstudie på 199 patienter med IgAN visade att patienterna som behandlats med Kinpeygo i nio 
månader hade en 31-procentig minskning av proteinuri (överskott av protein i urinen, som kan vara 
ett tecken på njurskada), jämfört med 5 procents minskning hos patienter som fick placebo (overksam 
behandling). Kompletterande uppgifter visade att fördelarna med Kinpeygo inte var lika tydliga hos 
patienter vars sjukdom var mindre avancerad. Användningen av Kinpeygo ska därför begränsas till 
patienter vars njurfunktion riskerar att snabbt försämras. 
Vilka är riskerna med Kinpeygo? 
De vanligaste biverkningarna som orsakas av Kinpeygo är akne (kan förekomma hos cirka 1 av 10 
användare), högt blodtryck, perifert ödem eller ansiktsödem (ansamling av vätska i extremiteterna 
eller i ansiktet) och dyspepsi (matsmältningsbesvär), som vart och ett kan drabba cirka 1 av 20 
personer. I kliniska prövningar var dessa biverkningar av lindrig eller måttlig svårighetsgrad och 
försvann med tiden. En fullständig förteckning över biverkningar som rapporterats för Kinpeygo finns i 
bipacksedeln. 
Kinpeygo får inte ges till patienter med gravt nedsatt leverfunktion (Child-Pugh klass C). En fullständig 
förteckning över restriktioner finns i bipacksedeln. 
Varför är Kinpeygo godkänt i EU? 
Kinpeygo visade sig vara effektivt när det gäller att sänka överskottet av protein i urinen hos patienter 
med IgAN, vilket tyder på en förbättring av njurfunktionen. Behandling med Kinpeygo tolererades i 
allmänhet väl och biverkningarna var i linje med den kända säkerhetsprofilen för budesonid. 
Europeiska läkemedelsmyndigheten (EMA) fann därför att fördelarna med Kinpeygo är större än 
riskerna och att Kinpeygo kan godkännas för försäljning i EU. 
Kinpeygo har godkänts enligt reglerna om ”villkorat godkännande”. Detta innebär att det ska inkomma 
ytterligare evidens för detta läkemedel och att företaget är skyldigt att lämna dessa uppgifter. EMA 
kommer att granska ny information om produkten varje år och uppdatera denna sammanfattning när 
det behövs. 
Vilken information om Kinpeygo saknas för närvarande? 
Eftersom Kinpeygo har godkänts enligt reglerna om ”villkorat godkännande” ska företaget som 
marknadsför Kinpeygo lämna in ytterligare resultat från huvudstudien, som fortfarande pågår, för att 
bekräfta läkemedlets effekt och säkerhet hos patienter med IgAN. 
Vad görs för att garantera säker och effektiv användning av Kinpeygo? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Kinpeygo har tagits med i produktresumén och 
bipacksedeln. 
Kinpeygo (budesonid)  
EMA/329141/2022 
Sida 2/3 
 
 
 
Liksom för alla läkemedel övervakas de vetenskapliga uppgifterna för Kinpeygo kontinuerligt. 
Misstänkta biverkningar som har rapporterats för Kinpeygo utvärderas noggrant och nödvändiga 
åtgärder vidtas för att skydda patienterna. 
Mer information om Kinpeygo 
Mer information om Kinpeygo finns på EMA:s webbplats: 
ema.europa.eu/medicines/human/EPAR/kinpeygo 
Kinpeygo (budesonid)  
EMA/329141/2022 
Sida 3/3 
 
 
 
