EMA/99258/2015 
EMEA/H/C/000778 
Sammanfattning av EPAR för allmänheten 
Abraxane 
paklitaxel 
Detta är en sammanfattning av det offentliga europeiska utredningsprotokollet (EPAR) för Abraxane. 
Det förklarar hur kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas. 
Vad är Abraxane? 
Abraxane är ett pulver som bereds till en infusionsvätska, lösning (ges som dropp i en ven). Det 
innehåller den aktiva substansen paklitaxel bundet till det mänskliga proteinet albumin. 
Vad används Abraxane för? 
Abraxane ges till vuxna för att behandla följande cancersjukdomar: 
•  Metastaserande bröstcancer. Abraxane ges när den första behandlingen upphört att verka och 
standardbehandling med en antracyklin (en annan typ av cancerläkemedel) inte är lämplig. 
”Metastaserande” innebär att cancern har spridit sig till andra delar av kroppen. 
•  Metastaserande adenokarcinom i bukspottkörteln. Abraxane ges som första behandling i 
kombination med ett annat cancerläkemedel som heter gemcitabin. 
• 
Icke-småcellig lungcancer. Abraxane ges som första behandling i kombination med 
cancerläkemedlet karboplatin när patienten inte kan opereras eller strålbehandlas. 
Läkemedlet är receptbelagt. 
Hur används Abraxane? 
Abraxane får endast ges under överinseende av en specialistläkare inom onkologi på avdelningar där 
personalen är utbildad i att administrera cytotoxiska (celldödande) läkemedel. Det ska inte bytas ut 
mot andra läkemedel som innehåller paklitaxel. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union  
© European Medicines Agency, 2015. Reproduction is authorised provided the source is acknowledged. 
 
 
  
 
 
 
 
Abraxane ges i en ven under 30 minuter. 
Vid metastaserande bröstcancer ges Abraxane som enda läkemedel var tredje vecka. Den 
rekommenderade dosen Abraxane är 260 mg per kvadratmeter kroppsyta (beräknas med hjälp av 
patientens längd och vikt). 
Vid metastaserande adenokarcinom i bukspottkörteln ges Abraxane i behandlingscykler på fyra veckor. 
Den rekommenderade dosen är 125 mg per kvadratmeter kroppsyta en gång om dagen på dag 1, 
dag 8 och dag 15 i varje cykel. Omedelbart efter att Abraxane har getts ska gemcitabin ges i en dos av 
1 000 mg per kvadratmeter kroppsyta. 
Vid icke-småcellig lungcancer ges behandlingen i cykler om tre veckor och Abraxane ges på dag 1, 
dag 8 och dag 15 i varje cykel och karboplatin ges på dag 1 omedelbart efter att Abraxane har getts. 
Den rekommenderade dosen Abraxane är 100 mg per kvadratmeter kroppsyta. 
Mer information finns i produktresumén (ingår också i EPAR). 
Hur verkar Abraxane? 
Den aktiva substansen i Abraxane, paklitaxel, tillhör den grupp av läkemedel mot cancer som kallas 
taxaner. Paklitaxel blockerar ett steg i celldelningen där cellernas ”skelett” bryts ned så att cellerna 
kan dela sig. Om cellstrukturen hålls intakt kan cellerna inte dela sig utan dör så småningom. 
Abraxane påverkar även icke-cancerceller såsom blodkroppar och nervceller, vilket kan ge 
biverkningar. 
Paklitaxel har funnits som cancerläkemedel sedan 1993. Till skillnad från konventionella läkemedel 
med paklitaxel är paklitaxel i Abraxane bundet till det mänskliga proteinet albumin i mycket små 
partiklar (så kallade nanopartiklar). Detta gör det enkelt att bereda en suspension med paklitaxel, som 
sedan kan ges som infusion i en ven. 
Hur har Abraxanes effekt undersökts? 
Vid metastaserande bröstcancer har effekten av Abraxane undersökts i en huvudstudie med 
sammanlagt 460 kvinnor, varav cirka tre fjärdedelar hade behandlats med antracyklin tidigare. 
Ungefär hälften av patienterna i undersökningen hade redan genomgått behandlingar mot cancern 
efter att den blivit metastaserande. Effekterna av Abraxane när det gavs som enda behandling 
jämfördes med effekterna av ett konventionellt läkemedel med paklitaxel som gavs tillsammans med 
andra läkemedel för att minska biverkningarna. Huvudeffektmåttet var antalet patienter som svarade 
på behandlingen efter minst fem veckor. Detta definierades som att patientens största tumörer hade 
försvunnit eller minskat i storlek med minst 30 procent. 
Vid metastaserande adenokarcinom i bukspottkörteln undersöktes Abraxane i en huvudstudie med 
861 patienter som antingen fick Abraxane i kombination med gemcitabin eller endast gemcitabin. 
Huvudeffektmåttet var hur länge patienterna levde. 
Vid icke-småcellig lungcancer jämfördes kombinationen Abraxane och karboplatin med en kombination 
av ett konventionellt läkemedel med paklitaxel och karboplatin hos 1 052 patienter. Huvudeffektmåttet 
var antalet patienter som svarade på behandlingen. 
Vilken nytta har Abraxane visat vid studierna? 
Vid metastaserande bröstcancer var Abraxane effektivare än konventionella läkemedel med paklitaxel. 
Totalt sett i huvudstudien svarade 31 procent av de kvinnor som fick Abraxane på behandlingen (72 av 
Abraxane  
EMA/99258/2015  
Sida 2/4 
 
 
 
 
 
229), jämfört med 16 procent av dem som behandlades med konventionella läkemedel med paklitaxel 
(37 av 225). 
När endast de patienter som genomgick sin första behandling mot metastaserande bröstcancer 
undersöktes förekom ingen skillnad mellan läkemedlen i fråga om effektmåtten, till exempel tiden till 
dess att sjukdomen förvärrades och överlevnad. Däremot var Abraxane effektivare än konventionella 
läkemedel med paklitaxel hos patienter som tidigare fått andra behandlingar mot metastaserande 
bröstcancer. Därför drog företaget tillbaka sin ansökan om användning av Abraxane som 
förstahandsbehandling under utvärderingen av läkemedlet. 
Vid metastaserande adenokarcinom i bukspottkörteln visades att Abraxane generellt förbättrade 
överlevnaden. Patienterna överlede omkring 8,5 månader när de fick behandling med kombinationen 
Abraxane och gemcitabin, jämfört med 6,7 månader när de endast fick gemcitabin. 
Vid icke-småcellig lungcancer svarade 33 procent av patienterna som fick Abraxane och karboplatin på 
behandlingen, detta jämfört med 25 procent av dem som fick ett konventionellt läkemedel med 
paklitaxel tillsammans med karboplatin. 
Vilka är riskerna med Abraxane? 
De vanligaste biverkningarna som orsakas av Abraxane (uppträder hos fler än 1 av 10 patienter) är 
neutropeni (låga halter av neutrofiler, en typ av vita blodkroppar), gastrointestinala besvär (besvär i 
matsmältningssystemet), perifer neuropati (nervskador inklusive skador på nerver i händer och fötter), 
artralgi (ledsmärta) och myalgi (muskelvärk). En fullständig förteckning över biverkningar som 
rapporterats för Abraxane finns i bipacksedeln. 
Abraxane får inte ges till patienter som ammar eller har låga nivåer av neutrofiler i blodet innan 
behandlingen påbörjas. En fullständig förteckning över restriktioner för Abraxane finns i bipacksedeln. 
Varför har Abraxane godkänts? 
CHMP fann att Abraxane var effektivare än konventionella läkemedel med paklitaxel hos patienter med 
metastaserande bröstcancer vars första behandling hade upphört att verka. Kommittén fann att 
patienter som behandlas med Abraxane inte kräver förbehandling med andra läkemedel för att 
förhindra överkänslighetsreaktioner, vilket de annars behöver om de behandlas med andra läkemedel 
med paklitaxel. Dessutom visades att Abraxane som ges tillsammans med gemcitabin förbättrade 
överlevnaden hos patienter med metastaserande adenokarcinom i bukspottkörteln jämfört med 
behandling med enbart gemcitabin. Abraxane var effektivt i kombination med karboplatin när det 
gällde att behandla icke-småcellig lungcancer. Kommittén fann att nyttan med Abraxane är större än 
riskerna och rekommenderade att Abraxane skulle godkännas för försäljning. 
Vad görs för att garantera säker och effektiv användning av Abraxane? 
En riskhanteringsplan har tagits fram för att se till att Abraxane används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Abraxane. Där anges också lämpliga försiktighetsåtgärder som vårdpersonal och patienter ska vidta. 
Mer information om Abraxane 
Den 11 januari 2008 beviljade Europeiska kommissionen ett godkännande för försäljning av Abraxane 
som gäller i hela EU. 
Abraxane  
EMA/99258/2015  
Sida 3/4 
 
 
 
 
 
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Abraxane finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 02-2015. 
Abraxane  
EMA/99258/2015  
Sida 4/4 
 
 
 
 
 
