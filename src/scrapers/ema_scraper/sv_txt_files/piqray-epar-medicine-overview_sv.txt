EMA/298596/2020  
EMEA/H/C/004804 
Piqray (alpelisib) 
Sammanfattning av Piqray och varför det är godkänt inom EU 
Vad är Piqray och vad används det för? 
Piqray är ett cancerläkemedel som används för att behandla kvinnor och män med bröstcancer som är 
lokalt avancerad eller har spridit sig till andra delar av kroppen. 
Piqray kan bara användas när cancercellerna har receptorer för vissa hormoner på sin yta (HR-
positiva) och inte har stora mängder av en annan receptor som kallas HER2 (HER2-negativa 
cancerceller). Cancercellerna måste också ha visats ha en särskild mutation (förändring) i genen som 
kallas ”PIK3CA”. Piqray ges tillsammans med läkemedlet fulvestrant (hormonbehandling mot 
bröstcancer) efter att hormonbehandling som getts som enda behandling har misslyckats. 
Piqray innehåller den aktiva substansen alpelisib.  
Hur används Piqray? 
Piqray är receptbelagt och ska endast förskrivas av läkare med erfarenhet av användning av 
cancerläkemedel. 
Piqray finns som tabletter som ska tas genom munnen direkt efter måltid. Den rekommenderade 
dosen är 300 mg en gång om dagen vid ungefär samma tidpunkt varje dag, och behandlingen ska 
fortsätta så länge som patienterna har nytta av den. Om patienterna får oacceptabla biverkningar kan 
läkaren avbryta behandlingen eller minska dosen. 
För mer information om hur du använder Piqray, läs bipacksedeln eller tala med läkare eller 
apotekspersonal. 
Hur verkar Piqray? 
Hos patienter vars cancerceller har en PIK3CA-mutation bildas en onormal form av enzymet PI3K som 
stimulerar cancercellerna att dela sig och växa på ett okontrollerat sätt. Den aktiva substansen i 
Piqray, alpelisib, verkar genom att blockera aktiviteten av den onormala PI3K, vilket minskar cancerns 
tillväxt och spridning. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
 
 
 
 
Vilka fördelar med Piqray har visats i studierna? 
En huvudstudie som omfattade 340 patienter med avancerad bröstcancer med en PIK3CA-mutation 
hos vilka hormonbehandling inte hade fungerat eller cancern hade kommit tillbaka. Patienter som 
behandlades med Piqray i kombination med fulvestrant levde i genomsnitt elva månader utan att 
sjukdomen förvärrades, jämfört med omkring sex månader för patienter som fick placebo (overksam 
behandling) med fulvestrant. 
Vilka är riskerna med Piqray? 
De vanligaste biverkningarna som orsakas av Piqray (kan förekomma hos fler än 1 av 5 användare) är 
förhöjt blodsocker som kan kräva behandling (mer sällan sänkt blodsocker), förhöjda nivåer av 
kreatinin (kan tyda på njurproblem), stomatit (inflammation i munslemhinnan), illamående, 
kräkningar, diarré, minskad aptit och viktnedgång, onormala blodvärden för leverfunktionen, ökade 
lipasnivåer i blodet (kan tyda på inflammation i bukspottkörteln), hudutslag, minskade nivåer av 
lymfocyter (en typ av vita blodkroppar), anemi (minskade röda blodkroppar), trötthet, hypokalcemi 
(låga kalciumnivåer i blodet), förlängd blodkoaguleringstid och håravfall. 
En fullständig förteckning över biverkningar och restriktioner för Piqray finns i bipacksedeln. 
Varför är Piqray godkänt i EU? 
Europeiska läkemedelsmyndigheten (EMA) fann att fördelarna med Piqray är större än riskerna och att 
Piqray kan godkännas för försäljning i EU. När det användes med fulvestrant ökade Piqray tiden tills 
sjukdomen förvärrades hos patienter med HR-positiv och HER2-negativ bröstcancer som var avancerad 
eller spridit sig. När det gäller läkemedlets biverkningar är den största betänkligheten höga 
blodsockernivåer som kan leda till diabetes och tarmproblem, men myndigheten har rekommenderat 
åtgärder för att hantera detta. 
Vad görs för att garantera säker och effektiv användning av Piqray? 
Företaget som marknadsför Piqray kommer att utföra en studie för att undersöka dess effekt och 
långsiktiga säkerhet. Företaget kommer också att tillhandahålla information om läkemedlet till hälso- 
och sjukvårdspersonal, däribland information om höga blodsockernivåer och hur de ska hanteras. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Piqray har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Piqray kontinuerligt. Biverkningar 
som har rapporterats för Piqray utvärderas noggrant och nödvändiga åtgärder vidtas för att skydda 
patienterna. 
Mer information om Piqray 
Mer information om Piqray finns på EMA:s webbplats: 
ema.europa.eu/Find medicine/Human medicines/piqray 
