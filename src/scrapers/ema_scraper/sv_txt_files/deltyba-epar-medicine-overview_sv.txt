EMA/472076/2021 
EMEA/H/C/002552 
Deltyba (delamanid) 
Sammanfattning av Deltyba och varför det är godkänt inom EU 
Vad är Deltyba och vad används det för? 
Deltyba är ett läkemedel för vuxna, ungdomar, barn och spädbarn som väger minst 10 kg och som har 
multiresistent  tuberkulos som påverkar lungorna (resistent mot åtminstone isoniazid och rifampicin, de 
två standardläkemedlen mot tuberkulos). 
Det används tillsammans med andra läkemedel mot tuberkulos och bara när det inte är möjligt att 
använda andra standardläkemedel, antingen för att sjukdomen är resistent mot dem eller på grund av 
deras biverkningar. 
Deltyba innehåller den aktiva substansen delamanid. 
Tuberkulos är sällsynt i EU  och Deltyba klassificerades som särläkemedel (ett läkemedel som används 
vid sällsynta sjukdomar) den 1 februari 2008.  Mer information om klassificeringen som särläkemedel 
finns här: ema.europa.eu/en/medicines/human/orphan-designations/eu307524. 
Hur används Deltyba? 
Deltyba är receptbelagt och behandling ska sättas in och övervakas av en läkare med erfarenhet av att 
behandla multiresistent tuberkulos. Det ska användas i enlighet med de officiella riktlinjerna för 
behandling av multiresistent  tuberkulos. 
Läkemedlet finns som tabletter på 50 mg och dispergerbara tabletter på 25 mg som tas tillsammans 
med mat. De dispergerbara tabletterna på 25  mg är endast avsedda för barn och spädbarn som väger 
mellan 10 och 30 kg. Den rekommenderade dosen för vuxna är 100 mg två gånger dagligen, medan 
dosen för barn och spädbarn beror på patientens kroppsvikt. 
Deltyba ges under 6 månader tillsammans med andra läkemedel mot tuberkulos. Behandlingen med 
dessa läkemedel bör fortsätta  i enlighet med rekommendationerna i de officiella riktlinjerna efter 
behandlingen med Deltyba. För att få mer information om hur du använder Deltyba, läs bipacksedeln 
eller tala med läkare eller apotekspersonal. 
Hur verkar Deltyba? 
Tuberkulos är en infektion som orsakas av bakterien Mycobacterium tuberculosis (M.  tuberculosis). 
Den aktiva substansen i Deltyba, delamanid, är ett  antibiotikum som är verksamt mot M.  tuberculosis. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European  Union 
© European Medicines Agency, 2021. Reproduction is authorised provided the source is acknowledged. 
 
 
  
 
 
 
 
Även om man inte känner till  hur det verkar är det känt att delamanid blockerar produktionen av 
metoximykolsyra och ketomykolsyra, två viktiga komponenter i cellväggarna till M.  tuberculosis, vilket 
gör att bakterierna dör. 
Vilka fördelar med Deltyba har visats i studierna? 
Effekterna av Deltyba har undersökts i en huvudstudie på 481  vuxna med tuberkulos som var resistent 
mot standardbehandlingar. Patienterna i studien  fick Deltyba eller placebo (overksam behandling) 
under 2 månader som tillägg  till  deras övriga behandlingar. Huvudmåttet  på effekt var andelen 
patienter som inte längre hade bakterierna i sitt sputum  (slem). Efter 2 månaders behandling hade 
över 40 procent av patienterna som tog Deltyba inte  längre bakterierna i sitt  sputum, jämfört med 
30 procent av patienterna som tog placebo. 
Efter att  huvudstudien avslutats kunde patienterna välja att  få 6 månaders behandling med Deltyba i 
en uppföljningsstudie. De flesta patienter som gick in  i huvudstudien följdes dessutom upp under 
24 månader efteråt. Om resultaten av dessa uppföljningsstudier betraktas tillsammans hade 
75 procent av patienterna som fick Deltyba under minst  6 månader inga bakterier i sputum 2 år efter 
påbörjad behandling, jämfört med 55 procent av patienterna som fick Deltyba under högst 2 månader. 
Ytterligare uppgifter visar att läkemedlet är lika effektivt hos barn, även spädbarn, som hos vuxna. 
Vilka är riskerna med Deltyba? 
De vanligaste biverkningarna som orsakas av Deltyba (kan uppträda hos fler än 1 av 10 användare) är 
illamående, kräkning, huvudvärk, hyposomni (sömnsvårigheter), yrsel, tinnitus  (ringningar eller surr i 
öronen), blodprov som visar låga kaliumnivåer i blodet, gastrit (inflammation i magväggen), minskad 
aptit  samt svaghet. En fullständig  förteckning över biverkningar som rapporterats för Deltyba finns i 
bipacksedeln. 
Deltyba får inte ges till patienter som har låga nivåer av albumin  (ett protein i blodet). Det får heller 
inte ges till patienter som tar vissa andra läkemedel som påverkar nedbrytningen av Deltyba i 
kroppen. En fullständig  förteckning över restriktioner finns i bipacksedeln. 
Varför är Deltyba godkänt i EU? 
Europeiska läkemedelsmyndigheten (EMA) fann att fördelarna med Deltyba är större än riskerna och 
att  Deltyba skulle godkännas för försäljning i EU.  EMA fann att  fördelarna med Deltyba hade visats för 
patienter med multiresistent tuberkulos som infekterar lungorna. Trots att  huvudstudien var kortvarig 
och uppföljningsstudierna hade sina brister fann EMA att effekten som sågs efter de första 
2 månadernas behandling troligen kan upprätthållas  under hela behandlingstiden. EMA noterade att en 
pågående klinisk studie kommer att bekräfta den långsiktiga effekten. 
Säkerhetsprofilen ansågs vara hanterbar och flera åtgärder infördes för att  minimera riskerna, såsom 
en studie för att  bekräfta den långsiktiga säkerheten. Dessutom betonades det medicinska behovet av 
nya medel för behandling av multiresistent tuberkulos. 
Deltyba har godkänts enligt reglerna om ”villkorat godkännande”. Detta innebär att det  ska inkomma 
ytterligare evidens för detta läkemedel och att företaget är skyldigt att  lämna dessa uppgifter. 
Europeiska läkemedelsmyndigheten kommer att granska ny information om produkten varje år och 
uppdatera denna sammanfattning när det behövs. 
Deltyba (delamanid) 
EMA/472076/2021 
Sida 2/3 
 
 
 
Vilken information om Deltyba saknas för närvarande? 
Eftersom Deltyba har godkänts enligt  reglerna om villkorat godkännande ska företaget som 
marknadsför Deltyba utföra kompletterande studier för att  bekräfta Deltybas långsiktiga effekt och 
säkerhet. 
Vad görs för att garantera säker och effektiv användning av Deltyba? 
Företaget som marknadsför Deltyba kommer att tillhandahålla utbildningsmaterial för vårdpersonal 
som förklarar hur läkemedlet används på ett säkert sätt för att undvika problem såsom utveckling av 
resistens och hjärtbiverkningar, liksom riskerna under graviditeten eller hos kvinnor som ammar. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Deltyba har också tagits  med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Deltyba utvärderas noggrant och nödvändiga åtgärder för att 
skydda patienter vidtas. 
Mer information om Deltyba 
Den 28  april 2014  beviljades Deltyba ett godkännande för försäljning som gäller i  hela EU. 
Mer information om Deltyba finns på EMA:s webbplats: 
ema.europa.eu/medicines/human/EPAR/deltyba. 
Denna sammanfattning  uppdaterades senast 08-2021. 
Deltyba (delamanid) 
EMA/472076/2021 
Sida 3/3 
 
 
 
 
