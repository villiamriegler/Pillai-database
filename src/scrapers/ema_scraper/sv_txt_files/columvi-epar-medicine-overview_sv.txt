EMA/249919/2023 
EMEA/H/C/005751 
Columvi (glofitamab) 
Sammanfattning av Columvi och varför det är godkänt inom EU 
Vad är Columvi och vad används det för? 
Columvi är ett cancerläkemedel som används för att behandla vuxna med diffust storcelligt B-
cellslymfom (DLBCL) vars cancer har kommit tillbaka (recidiverat) eller slutat svara (refraktär) efter 
minst två tidigare behandlingar. 
DLBCL är en sällsynt blodcancer och Columvi klassificerades som särläkemedel (ett läkemedel som 
används vid sällsynta sjukdomar) den 15 oktober 2021. Mer information om klassificeringen som 
särläkemedel finns på EMA:s webbplats. 
Columvi innehåller den aktiva substansen glofitamab. 
Hur används Columvi? 
Columvi är receptbelagt. Läkemedlet måste ges av hälso- och sjukvårdspersonal med erfarenhet av att 
diagnostisera och behandla cancer, på en plats med lämpligt medicinskt stöd för att kunna hantera 
allvarliga biverkningar såsom cytokinfrisättningssyndrom (en potentiellt livshotande överaktivering av 
immunsystemet som ger feber, andfåddhet, lågt blodtryck och huvudvärk). 
Columvi ges som en fyra timmar lång infusion (dropp) i en ven under de första två 
behandlingscyklerna och därefter som två timmar långa infusioner, beroende på biverkningarna. 
Infusionen ges två gånger under den första cykeln och en gång under de efterföljande cyklerna. Varje 
cykel utgörs av 21 dagar och läkemedlet ges i upp till 12 cykler eller tills sjukdomen förvärras eller 
biverkningarna blir oacceptabla. 
Patienten ska ta flera andra läkemedel innan Columvi ges, för att minska risken för 
cytokinfrisättningssyndrom. 
Eventuella infektioner ska behandlas och botas innan behandlingen med Columvi inleds. 
För mer information om hur du använder Columvi, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Hur verkar Columvi? 
DLBCL är en cancer som påverkar B-cellerna, en typ av vita blodkroppar. Den aktiva substansen i 
Columvi, glofitamab, är en antikropp (en typ av protein) som har utformats för att känna igen och 
binda till CD20, ett protein som finns på ytan av B-celler (inklusive cancercellerna), och till CD3, ett 
annat protein som finns på ytan av friska T-celler. T-celler är en annan typ av vita blodkroppar som 
ingår i immunsystemet och kan förstöra cancerceller. 
Genom att binda till proteinerna CD20 och CD3 verkar läkemedlet som en bro som för samman 
cancercellerna och T-cellerna. Detta underlättar T-cellernas uppdrag att förstöra cancercellerna och 
hjälper till att kontrollera sjukdomen. 
Vilka fördelar med Columvi har visats i studierna? 
Fördelarna med Columvi utvärderades i en studie på 108 vuxna med DLBCL eller ett relaterat lymfom 
vars cancer hade kommit tillbaka eller inte hade svarat på minst två andra behandlingar. I denna 
studie gavs Columvi under 12 behandlingscykler och jämfördes inte med andra läkemedel. Resultaten 
visade att 35 procent av patienterna (38 av 108) uppnådde ett fullständigt svar (inga tecken på 
cancer). I genomsnitt uppnåddes detta fullständiga svar 42 dagar efter behandlingsstarten. Hos 
75 procent av de patienter som uppnådde ett fullständigt svar bibehölls detta svar 12 månader efter 
behandlingsstarten. 
Vilka är riskerna med Columvi? 
En fullständig förteckning över biverkningar och restriktioner för Columvi finns i bipacksedeln. 
De vanligaste biverkningarna som orsakas av Columvi (kan förekomma hos 2 eller fler av 10 
användare) är cytokinfrisättningssyndrom, neutropeni (låga nivåer av neutrofiler, en typ av vita 
blodkroppar), anemi (låga nivåer av röda blodkroppar), trombocytopeni (låga nivåer av blodplättar) 
och utslag. 
De vanligaste allvarliga biverkningarna (kan förekomma hos 2 eller fler av 100 användare) är 
cytokinfrisättningssyndrom, sepsis (när bakterier och tillhörande toxiner cirkulerar i blodet och orsakar 
organskador), covid-19, tumörutbrott (en reaktion som liknar en försämring av cancern), covid-19-
pneumoni (lunginfektion), febril neutropeni (feber och neutropeni), neutropeni och pleurautgjutning 
(vätskeansamling runt lungorna). 
Patienter som är allergiska (överkänsliga) mot obinutuzumab (en annan antikropp som binder till 
CD20), glofitamab eller något annat innehållsämne i Columvi får inte använda läkemedlet. 
Varför är Columvi godkänt i EU? 
Patienter med DLBCL vars cancer har kommit tillbaka eller inte har svarat på minst två tidigare 
behandlingar har begränsade behandlingsalternativ. Det har visats att behandling med Columvi ger ett 
kliniskt betydelsefullt svar som består över tid. Biverkningarna ansågs i allmänhet hanterbara och 
godtagbara med tanke på bristen på behandlingsalternativ för dessa patienter. Europeiska 
läkemedelsmyndigheten (EMA) fann därför att fördelarna med Columvi är större än riskerna och att 
Columvi kan godkännas för försäljning i EU. 
Columvi har godkänts enligt reglerna om ”villkorat godkännande”. Detta innebär att EMA fann att 
fördelarna med Columvi är större än riskerna, men att företaget kommer att behöva lämna ytterligare 
belägg efter godkännandet. 
Columvi (glofitamab)  
EMA/249919/2023 
Sida 2/3 
 
 
 
Villkorat godkännande beviljas på grundval av mindre omfattande data än vad som normalt krävs. Det 
beviljas för läkemedel som tillmötesgår ett ouppfyllt medicinskt behov av att behandla allvarliga 
sjukdomar och när fördelarna med att ha dem tillgängliga tidigare uppväger riskerna vid användning 
av läkemedlen i väntan på ytterligare belägg. EMA kommer att granska ny information om produkten 
varje år tills uppgifterna blir fullständiga och uppdatera denna sammanfattning när det behövs. 
Eftersom Columvi godkändes enligt reglerna om villkorat godkännande var företaget som marknadsför 
Columvi vid tidpunkten för godkännandet skyldigt att lämna uppdaterade resultat från huvudstudien. 
Företaget var också skyldigt att lämna resultat från en studie där Columvi jämfördes med rituximab 
och där båda gavs tillsammans med två andra cancerläkemedel till patienter med recidiverande eller 
refraktär DLBCL. 
Vad görs för att garantera säker och effektiv användning av Columvi? 
Företaget som marknadsför Columvi måste tillhandahålla utbildningsmaterial till hälso- och 
sjukvårdspersonal som innehåller information om risken för tumörutbrottsreaktioner och hur man 
diagnostiserar och övervakar denna biverkning. 
Företaget måste också tillhandahålla patientkort med information om viktiga tecken och symtom på 
cytokinfrisättningssyndrom och när och var man kan söka hjälp om sådana tecken konstateras. Kortet 
kommer också att innehålla en upplysning riktad till den hälso- och sjukvårdspersonal som behandlar 
patienten, om att Columvi är förknippat med en risk för cytokinfrisättningssyndrom. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Columvi har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Columvi kontinuerligt. Misstänkta 
biverkningar som har rapporterats för Columvi utvärderas noggrant och nödvändiga åtgärder vidtas för 
att skydda patienterna. 
Mer information om Columvi 
Mer information om Columvi finns på EMA:s webbplats: 
ema.europa.eu/medicines/human/EPAR/columvi. 
Columvi (glofitamab)  
EMA/249919/2023 
Sida 3/3 
 
 
 
