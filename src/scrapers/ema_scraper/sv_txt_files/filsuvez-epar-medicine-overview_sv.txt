EMA/578055/2022
EMEA/H/C/005035
Filsuvez (björkbarksextrakt)
Sammanfattning av Filsuvez och varför det är godkänt inom EU
Vad är Filsuvez och vad används det för?
Filsuvez är ett läkemedel som ges till vuxna och barn från 6 månaders ålder med epidermolysis bullosa 
(EB).
EB är en ärftlig hudsjukdom som gör huden mycket skör och orsakar svår blåsbildning och ärrbildning. 
Filsuvez används vid två typer av EB, dystrofisk EB och junktional EB, för att behandla delhudssår. Vid 
denna typ av sår har hudens övre lager skadats.
EB är sällsynt och Filsuvez klassificerades som särläkemedel (ett läkemedel som används vid sällsynta 
sjukdomar) den 23 februari 2011. Mer information om klassificeringen som särläkemedel finns här: 
ema.europa.eu/medicines/human/orphan-designations/eu-310845
Filsuvez innehåller ett torrt extrakt från två arter av björkbark bestående av naturligt förekommande 
ämnen som kallas triterpener, bland annat betulin, betulinsyra, erytrodiol, lupeol och oleanolsyra.
Hur används Filsuvez?
Filsuvez finns som en gel som ska appliceras på sårytan i ett cirka 1 mm tjockt lager och täckas med 
ett sårförband. Läkemedlet kan också appliceras direkt på sårförbandet. Gelen ska inte appliceras 
sparsamt och ska appliceras igen varje gång sårförbandet byts, ända tills såret har läkt. Om symtomen 
inte förbättras efter användning eller om sårkomplikationer uppstår kommer hälso- och 
sjukvårdspersonalen att bedöma ditt tillstånd och överväga om behandlingen ska fortsätta.
För mer information om hur du använder Filsuvez, läs bipacksedeln eller tala med läkare, 
sjuksköterska eller apotekspersonal.
Läkemedlet är receptbelagt.
Hur verkar Filsuvez?
Det är inte helt känt hur Filsuvez verkar. Man tror att den aktiva substansen i Filsuvez, 
björkbarksextrakt, kan hjälpa cellerna i det yttre hudlagret (keratinocyterna) att växa och röra sig i 
riktning mot det öppna såret, för att därigenom hjälpa såret att läka.
Official address  Domenico Scarlattilaan 6  ●  1083 HS Amsterdam  ●  The Netherlands
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact  Telephone +31 (0)88 781 6000
An agency of the European Union  
© European Medicines Agency, 2022. Reproduction is authorised provided the source is acknowledged.
Vilka fördelar med Filsuvez har visats i studierna?
Effekten av Filsuvez vid behandling av delhudssår undersöktes i en huvudstudie på 223 vuxna och barn 
med EB, däribland dystrofiska och junktionala subtyper. Av dem som behandlades med Filsuvez i 
kombination med sårförband uppvisade 41 procent fullständig sårslutning inom 45 dagar, jämfört med 
29 procent av dem som använde en kontrollgel (overksam behandling) i kombination med sårförband. 
Ingen skillnad mot kontrollgelen noterades efter 90 dagar.
Vilka är riskerna med Filsuvez?
De vanligaste biverkningarna som orsakas av Filsuvez (kan förekomma hos fler än 1 av 10 användare) 
är sårkomplikationer. Andra vanliga biverkningar är hudreaktioner vid appliceringsstället, 
sårinfektioner, klåda och överkänslighetsreaktioner (allergiska reaktioner) (kan förekomma hos fler än 
1 av 100 användare).
En fullständig förteckning över biverkningar som rapporterats för Filsuvez finns i bipacksedeln.
Varför är Filsuvez godkänt i EU?
Filsuvez gel har visat sig vara effektivt för patienter med dystrofisk och junktional EB vad gäller 
behandling av delhudssår, som kan vara svåra att läka och ger upphov till smärta och infektionsrisk, 
och för vilka behandlingsalternativen är begränsade. Även om effekterna var måttliga ansågs de 
kliniskt meningsfulla för EB-patienter med dystrofisk och junktional EB, och läkemedlet hade en 
godtagbar säkerhetsprofil med biverkningar som var lokaliserade och hanterbara. Europeiska 
läkemedelsmyndigheten (EMA) fann därför att fördelarna med Filsuvez är större än riskerna och att 
Filsuvez kan godkännas för försäljning i EU.
Vad görs för att garantera säker och effektiv användning av Filsuvez?
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Filsuvez har tagits med i produktresumén och bipacksedeln.
Liksom för alla läkemedel övervakas de vetenskapliga uppgifterna för Filsuvez kontinuerligt. Misstänkta 
biverkningar som har rapporterats för Filsuvez utvärderas noggrant och nödvändiga åtgärder vidtas för 
att skydda patienter.
Mer information om Filsuvez
Mer information om Filsuvez finns på EMA:s webbplats: 
ema.europa.eu/medicines/human/EPAR/filsuvez
Filsuvez (björkbarksextrakt) 
EMA/578055/2022
Sida 2/2
