EMA/162307/2023 
EMEA/H/C/005535 
Qaialdo (spironolakton) 
Sammanfattning av Qaialdo och varför det är godkänt inom EU 
Vad är Qaialdo och vad används det för? 
Qaialdo används för att behandla refraktärt ödem (ansamling av vätska som leder till svullnad och som 
inte svarar på standardbehandling) i samband med något av följande tillstånd: 
•  Kronisk hjärtinsufficiens (när hjärtat inte pumpar blod med tillräcklig kraft, så att vätska ansamlas 
runt hjärtat och i benen). 
• 
Levercirros (ärrbildning i levern) med ascites (vätskeansamling i buken) och ödem 
(vätskeansamling i benen, fötterna och fotlederna). 
•  Malign ascites (ascites som orsakas av att cancerceller sprider sig till organen i buken). 
•  Nefrotiskt syndrom (en grupp symtom som förknippas med njurskada, t.ex. förekomst av protein i 
urinen eller ödem). 
•  Essentiell hypertoni (högt blodtryck utan känd orsak). 
Läkemedlet kan också användas för att diagnostisera och behandla primär aldosteronism, ett tillstånd 
där kroppen producerar för mycket av hormonet aldosteron, vilket också leder till ödem. 
Qaialdo är ett ”hybridläkemedel”. Det innebär att det liknar ett ”referensläkemedel” som innehåller 
samma aktiva substans, men Qaialdo finns som en vätska som ska tas genom munnen, medan 
referensläkemedlet finns som tabletter. Referensläkemedel för Qaialdo är Aldactone. 
Qaialdo innehåller den aktiva substansen spironolakton. 
Hur används Qaialdo? 
Läkemedlet är receptbelagt och barn ska endast behandlas under överinseende av en pediatrisk 
specialist. 
Qaialdo finns som en suspension (en vätska som innehåller fasta partiklar) som ska tas genom 
munnen en gång om dagen. 
För mer information om hur du använder Qaialdo, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Hur verkar Qaialdo? 
Den aktiva substansen i Qaialdo, spironolakton, verkar genom att blockera effekterna av aldosteron, 
ett hormon som hjälper till att kontrollera vätskebalansen i kroppen. Läkemedlet blockerar specifika 
receptorer (mål) för aldosteron i njurarna. Detta ökar utsöndringen av salt och vatten i urinen utan att 
kaliumnivåerna sjunker för mycket, vilket i sin tur minskar ödemet. 
Vilka fördelar med Qaialdo har visats i studierna? 
Spironolakton har använts i EU i flera årtionden för att behandla refraktärt ödem. Liksom för alla 
läkemedel har företaget lagt fram kvalitetsdata för Qaialdo. Företaget genomförde också studier som 
visar att det är bioekvivalent med referensläkemedlet. Två läkemedel är bioekvivalenta när de bildar 
samma halter av den aktiva substansen i kroppen och förväntas därmed ha samma effekt. 
Eftersom Qaialdo är bioekvivalent med referensläkemedlet anses dess fördelar vara densamma som för 
referensläkemedlet. 
Vilka är riskerna med Qaialdo? 
En fullständig förteckning över biverkningar och restriktioner för Qaialdo finns i bipacksedeln. 
Eftersom Qaialdo är bioekvivalent med referensläkemedlet anses dess risker vara desamma som för 
referensläkemedlet. 
De vanligaste biverkningarna som orsakas av Qaialdo (kan förekomma hos fler än 1 av 10 användare) 
är hyperkalemi (höga kaliumnivåer i blodet, som kan orsaka trötthet, muskelsvaghet, illamående och 
störningar i hjärtrytmen). Gynekomasti (brösttillväxt hos män) och bröstsmärtor kan förekomma hos 
upp till 1 av 10 män. 
Varför är Qaialdo godkänt i EU? 
Det har visats att Qaialdo är jämförbart med referensläkemedlet. Europeiska läkemedelsmyndigheten 
(EMA) fann därför att fördelarna med Qaialdo är större än de konstaterade riskerna, liksom för 
Aldactone, och att Qaialdo kan godkännas för försäljning i EU. 
Vad görs för att garantera säker och effektiv användning av Qaialdo? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Qaialdo har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Qaialdo kontinuerligt. Misstänkta 
biverkningar som har rapporterats för Qaialdo utvärderas noggrant och nödvändiga åtgärder vidtas för 
att skydda patienterna. 
Mer information om Qaialdo 
Mer information om Qaialdo finns på EMA:s webbplats: 
ema.europa.eu/medicines/human/EPAR/Qaialdo. 
Qaialdo (spironolakton)  
EMA/162307/2023 
Sida 2/2 
 
 
 
