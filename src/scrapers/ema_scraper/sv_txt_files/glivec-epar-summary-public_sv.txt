EMA/368879/2013  
EMEA/H/C/000406 
Sammanfattning av EPAR för allmänheten 
Glivec 
imatinib 
Detta är en sammanfattning av det offentliga europeiska utredningsprotokollet (EPAR) för Glivec. Det 
förklarar hur Kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Glivec? 
Glivec är ett läkemedel som innehåller den aktiva substansen imatinib. Det finns som kapslar (50 och 
100 mg) och tabletter (100 och 400 mg). 
Vad används Glivec för? 
Glivec är ett cancerläkemedel. Det används för att behandla följande sjukdomar: 
•  Kronisk myeloisk leukemi (KML), en cancerform i de vita blodkropparna där granulocyter (en typ 
av vita blodkroppar) börjar växa okontrollerat. Glivec används när patienterna är 
”Philadelphiakromosom-positiva” (Ph+). Detta innebär att vissa av patienternas gener har 
grupperat om sig för att bilda en speciell kromosom som kallas Philadelphiakromosomen. Glivec 
ges till vuxna och barn med nydiagnosticerad Ph+ KML som inte kan komma i fråga för 
benmärgstransplantation. Det ges också till vuxna och barn i sjukdomens ”kroniska fas” om de inte 
svarar på interferon alfa (ett annat cancerläkemedel) samt i mer framskridna faser av sjukdomen 
(”accelererad fas” och ”blastkris”). 
• 
Ph+ akut lymfatisk leukemi (ALL), en cancertyp där lymfocyter (en annan typ av vita blodkroppar) 
bildas för fort. Glivec ges i kombination med andra cancerläkemedel till vuxna och barn med 
nydiagnosticerad Ph+ ALL. Det ges också som enda behandling till vuxna med Ph+ ALL som har 
kommit tillbaka efter tidigare behandling eller om patienten inte svarar på andra läkemedel. 
•  Myelodysplastiska och myeloproliferativa sjukdomar (MDS/MPD), en grupp sjukdomar där kroppen 
producerar ett stort antal onormala blodkroppar. Glivec används för att behandla vuxna med 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2013. Reproduction is authorised provided the source is acknowledged. 
 
 
 
 
  
 
 
 
MDS/MPD hos vilka genen för den trombocytrelaterade tillväxtfaktorns receptor (PDGFR) har 
grupperats om. 
•  Avancerat hypereosinofilt syndrom (HES) eller kronisk eosinofil leukemi (KEL), sjukdomar där 
eosinofiler (en annan typ av vita blodkroppar) börjar växa okontrollerat. Glivec används för att 
behandla vuxna med HES eller KEL med en särskild fusion av två gener kallade FIP1L1 och 
PDGFRα. 
•  Gastrointestinala stromacellstumörer (GIST), en cancertyp (sarkom) i mage och tarmar som 
uppstår genom okontrollerad celltillväxt i stödjevävnaden för dessa organ. Glivec används för att 
behandla vuxna med GIST som inte kan opereras bort eller har spridit sig till andra delar av 
kroppen, och för att behandla vuxna som löper risk att GIST kommer tillbaka efter ett kirurgiskt 
ingrepp. 
•  Dermatofibrosarkom protuberans (DFSP), en cancertyp (sarkom) där celler i vävnaden under 
huden delar sig okontrollerat. Glivec används för att behandla vuxna med DFSP som inte kan 
opereras bort och vuxna som inte kan komma i fråga för operation när cancern har kommit tillbaka 
efter behandling eller spridit sig till andra delar av kroppen. 
Läkemedlet är receptbelagt. 
Hur används Glivec? 
Behandling med Glivec ska inledas av en läkare med erfarenhet av att behandla patienter med 
blodcancer eller fasta tumörer. Glivec tas via munnen tillsammans med föda och ett stort glas vatten 
för att minska risken för irritation i mag-tarmkanalen. Doseringen beror på vilken sjukdom som 
behandlas, patientens ålder och tillstånd och hur patienten svarar på behandlingen, men bör inte 
överstiga 800 mg per dag. Mer information finns i bipacksedeln. 
Hur verkar Glivec? 
Den aktiva substansen i Glivec, imatinib, är en protein-tyrosinkinashämmare. Det innebär att den 
blockerar vissa särskilda enzymer som kallas tyrosinkinaser. Dessa enzymer finns i vissa receptorer på 
cancercellernas yta, däribland de receptorer som bidrar till att stimulera cellerna att dela sig 
okontrollerat. Genom att blockera dessa receptorer hjälper Glivec till att kontrollera celldelningen. 
Hur har Glivecs effekt undersökts? 
Vid KML har Glivec undersökts i fyra huvudstudier på 2 133 vuxna och en studie på 54 barn. I dessa 
studier ingick en som omfattade 1 106 vuxna, där Glivec jämfördes med en kombination av 
interferon alfa och cytarabin (andra cancerläkemedel). I denna studie mättes hur länge patienterna 
levde utan att deras cancer förvärrades. 
Vid Ph+ ALL har Glivec undersökts i tre studier på 456 vuxna, varav en studie där Glivec jämfördes 
med standardkemoterapi (läkemedel som används för att döda cancerceller) på 55 nydiagnosticerade 
patienter. Glivec har också undersökts i en fjärde huvudstudie som omfattade 160 barn och ungdomar 
i åldern 1–22 år. 
Vid GIST har Glivec undersökts i två huvudstudier. En omfattade 147 patienter vars GIST inte kunde 
opereras bort eller som hade spridit sig till andra delar av kroppen. I studien undersöktes om 
tumörerna minskade i storlek. Här jämfördes inte Glivec med något annat läkemedel. I den andra 
studien jämfördes Glivec med placebo (overksam behandling) på 713 patienter vars cancer hade 
opererats bort. I denna studie mättes hur länge patienterna levde utan att deras cancer kom tillbaka. 
Glivec  
EMA/368879/2013 
Sida 2/3 
 
 
 
För MDS/MPD (31 patienter), HES och KEL (176 patienter) och DFSP (18 patienter) jämfördes inte 
Glivec med något annat läkemedel. I dessa studier undersöktes om antalet blodkroppar återgick till 
normala nivåer, eller om antalet cancerösa blodkroppar eller tumörernas storlek minskade. 
Vilken nytta har Glivec visat vid studierna? 
Glivec var effektivare än jämförelseläkemedlen. För patienter med KML hade sjukdomen efter fem år 
förvärrats hos 16 procent av de patienter som tog Glivec jämfört med 28 procent hos dem som tog en 
kombination av interferon alfa och cytarabin. Glivec var också bättre än standardkemoterapi hos 
patienter med Ph+ ALL. För patienter med GIST som opererats bort levde de patienter som tog Glivec 
längre utan att deras cancer kom tillbaka än de som tog placebo. I de icke-jämförande studierna av 
KML, Ph+ ALL och GIST uppvisade 26–96 procent av patienterna ett svar på Glivec. I studien på 
patienter i åldern 1–22 år som hade Ph+ ALL visade sig Glivec öka den tid som patienterna levde utan 
några allvarliga händelser (som t.ex. återfall).  
Endast begränsade data fanns för de andra sjukdomarna eftersom de är sällsynta, men cirka två 
tredjedelar av patienterna uppvisade åtminstone ett partiellt svar på Glivec. 
Vilka är riskerna med Glivec? 
De vanligaste biverkningarna som orsakas av Glivec (uppträder hos fler än 1 av 10 patienter) är 
viktökning, neutropeni (lågt antal av de vita blodkroppar som bekämpar infektioner), trombocytopeni 
(lågt antal trombocyter), anemi (lågt antal röda blodkroppar), huvudvärk, illamående, kräkningar, 
diarré, dyspepsi (matsmältningsbesvär), buksmärta, periorbitalt ödem (ögonsvullnad), utslag, 
muskelspasmer och -kramp, smärta i muskler, skelett och leder, vätskeansamling i kroppen och 
utmattning (trötthet). En fullständig förteckning över biverkningar som rapporterats för Glivec finns i 
bipacksedeln. 
Glivec får inte ges till personer som är överkänsliga (allergiska) mot imatinib eller något annat 
innehållsämne. 
Varför har Glivec godkänts? 
CHMP fann att nyttan med Glivec är större än riskerna och rekommenderade att Glivec skulle 
godkännas för försäljning. 
Mer information om Glivec 
Den 7 november 2001 beviljade Europeiska kommissionen ett godkännande för försäljning av Glivec 
som gäller i hela Europeiska unionen.  
Det offentliga europeiska utredningsprotokollet (EPAR) finns i sin helhet på EMA:s webbplats 
ema.europa.eu/Find medicine/Human medicines/European public assessment reports. Mer information 
om behandling med Glivec finns i bipacksedeln (ingår också i EPAR). Du kan också kontakta din läkare 
eller apotekspersonal. 
Denna sammanfattning uppdaterades senast 06-2013. 
Glivec  
EMA/368879/2013 
Sida 3/3 
 
 
 
