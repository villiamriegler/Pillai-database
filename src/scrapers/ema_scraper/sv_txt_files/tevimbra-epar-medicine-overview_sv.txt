EMA/341785/2023 
EMEA/H/C/005919 
Tevimbra (tislelizumab) 
Sammanfattning av Tevimbra och varför det är godkänt inom EU 
Vad är Tevimbra och vad används det för? 
Tevimbra är ett cancerläkemedel som används för att behandla vuxna patienter med skivepitelcancer i 
esofagus (cancer i matstrupen, övergången från munnen till magsäcken) om cancern är avancerad, 
har spridit sig till andra delar av kroppen (metastatisk) eller inte kan opereras bort (icke-resektabel). 
Läkemedlet används när cancerbehandling med platinabaserade läkemedel inte har fungerat tillräckligt 
väl. 
Matstrupscancer är sällsynt och Tevimbra klassificerades som särläkemedel (ett läkemedel som 
används vid sällsynta sjukdomar) den 13 november 2020. Mer information om klassificeringen som 
särläkemedel finns på EMA:s webbplats. 
Tevimbra innehåller den aktiva substansen tislelizumab. 
Hur används Tevimbra? 
Behandling med Tevimbra måste inledas och övervakas av läkare med erfarenhet av att behandla 
cancer. Läkemedlet är receptbelagt. 
Tevimbra ges som infusion (dropp) i en ven var tredje vecka, och behandlingen kan fortsätta tills 
sjukdomen förvärras. Läkaren kan skjuta upp behandlingen om vissa biverkningar uppträder eller 
avbryta den om biverkningarna är allvarliga. 
För mer information om hur du använder Tevimbra, läs bipacksedeln eller tala med läkare eller 
apotekspersonal. 
Hur verkar Tevimbra? 
Den aktiva substansen i Tevimbra, tislelizumab, är en monoklonal antikropp, dvs. en typ av protein 
som har utformats för att blockera PD-1 som är en receptor (ett mål) på vissa celler i immunsystemet. 
Vissa cancertyper kan producera proteiner (PD-L1 och PD-L2) som i samverkan med PD-1 inaktiverar 
immuncellerna så att de inte kan angripa cancern. Genom att blockera PD-1 förhindrar tislelizumab att 
cancern stänger av dessa immunceller, vilket ökar immunsystemets förmåga att döda cancercellerna. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Vilka fördelar med Tevimbra har visats i studierna? 
En huvudstudie omfattade 512 vuxna med avancerad eller metastatisk skivepitelcancer i esofagus vars 
sjukdom hade förvärrats efter behandling med platinabaserad kemoterapi. De patienter som 
behandlades med Tevimbra levde i genomsnitt i 8,6 månader, jämfört med en genomsnittlig 
överlevnad på 6,3 månader för de patienter som behandlades med andra cancerläkemedel (paklitaxel, 
docetaxel eller irinotekan). 
Vilka är riskerna med Tevimbra? 
En fullständig förteckning över biverkningar och restriktioner för Tevimbra finns i bipacksedeln. 
Den vanligaste biverkningen som orsakas av Tevimbra (kan förekomma hos fler än 1 av 5 användare) 
är anemi (lågt antal röda blodkroppar). Andra vanliga biverkningar (kan förekomma hos fler än 1 av 
10 användare) är hypotyreos (underaktiv sköldkörtel), hosta, utslag, klåda, trötthet och minskad aptit. 
De vanligaste allvarliga biverkningarna (kan förekomma hos upp till 1 av 10 användare) är anemi och 
pneumoni (infektion i lungorna). 
Varför är Tevimbra godkänt i EU? 
Tevimbra har visat sig vara effektivt när det gäller att förbättra överlevnaden (hur länge patienterna 
lever) hos patienter med avancerad eller metastatisk skivepitelcancer i esofagus som tidigare fått 
platinabaserad kemoterapi. Läkemedlets biverkningar ansågs hanterbara och jämförbara med liknande 
cancerläkemedels biverkningar. Europeiska läkemedelsmyndigheten (EMA) fann därför att fördelarna 
med Tevimbra är större än riskerna och att Tevimbra kan godkännas för försäljning i EU. 
Vad görs för att garantera säker och effektiv användning av Tevimbra? 
Företaget som marknadsför Tevimbra kommer att förse patienterna med ett varningskort med 
information om risken för potentiella immunrelaterade biverkningar och instruktioner om när de ska 
kontakta sin läkare om de upplever symtom. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Tevimbra har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Tevimbra kontinuerligt. 
Misstänkta biverkningar som har rapporterats för Tevimbra utvärderas noggrant och nödvändiga 
åtgärder vidtas för att skydda patienterna. 
Mer information om Tevimbra 
Mer information om Tevimbra finns på EMA:s webbplats: 
ema.europa.eu/medicines/human/EPAR/tevimbra. 
Tevimbra (tislelizumab)  
EMA/341785/2023 
Sida 2/2 
 
 
 
