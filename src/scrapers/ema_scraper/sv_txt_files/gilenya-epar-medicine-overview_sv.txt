EMA/685570/2018 
EMEA/H/C/002202 
Gilenya (fingolimod) 
Sammanfattning av Gilenya och varför det är godkänt inom EU 
Vad är Gilenya och vad används det för? 
Gilenya är en typ av läkemedel som används för ”sjukdomsmodifierande behandling” och ges till vuxna 
och barn över 10 års ålder med högaktiv skovvis förlöpande multipel skleros (MS), en nervsjukdom 
som innebär att en inflammation förstör det skyddande höljet som omger nervcellerna. ”Skovvis 
förlöpande” innebär att patienten har attacker (skov) av symtom följda av perioder av tillfrisknande 
(remissioner). Gilenya används när sjukdomen fortfarande är aktiv trots att patienten fått minst en 
annan lämplig sjukdomsmodifierande behandling, eller när sjukdomen är svår och snabbt förvärras. 
Gilenya innehåller den aktiva substansen fingolimod. 
Hur används Gilenya? 
Gilenya är receptbelagt och behandling ska inledas och övervakas av en läkare med erfarenhet av att 
behandla multipel skleros. Gilenya finns som kapslar (0,25 mg och 0,5 mg). Den rekommenderade 
dosen för vuxna är en kapsel på 0,5 mg som tas en gång om dagen genom munnen. Den 
rekommenderade dosen för barn beror på kroppsvikten. 
Eftersom Gilenya sänker hjärtfrekvensen och kan påverka hjärtats elektriska aktivitet och rytm, 
kontrolleras patientens blodtryck och hjärtaktivitet både före påbörjad behandling och under 
behandling, samt om behandling med Gilenya återupptas efter ett avbrott. Utförliga rekommendationer 
om övervakning av patienter finns i produktresumén. 
För att få mer information om hur du använder Gilenya, läs bipacksedeln eller tala med läkare eller 
apotekspersonal. 
Hur verkar Gilenya? 
Vid multipel skleros angriper immunsystemet (kroppens försvarssystem) av misstag det skyddande 
höljet som omger nervcellerna i hjärnan och ryggmärgen. Den aktiva substansen i Gilenya, fingolimod, 
förhindrar att T-celler (en typ av vita blodkroppar som ingår i immunsystemet) tar sig från 
lymfkörtlarna till hjärnan och ryggmärgen, och begränsar därigenom den skada som T-cellerna orsakar 
vid multipel skleros. Den aktiva substansen gör detta genom att blockera funktionen hos en receptor 
(mål) på T-cellerna som kallas sfingosin-1-fosfatreceptorn och som är inblandad i kontrollen av hur 
dessa celler rör sig i kroppen. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
  
 
 
 
Vilka fördelar med Gilenya har visats i studierna? 
I tre huvudstudier på vuxna och en huvudstudie på barn visade sig Gilenya vara effektivare än placebo 
(overksam behandling) och interferon beta-1a (ett annat läkemedel för behandling av multipel skleros) 
hos patienter med skovvis förlöpande multipel skleros. Huvudeffektmåttet i samtliga studier baserades 
på antalet skov hos dessa patienter varje år. 
I två studier på totalt 2 355 patienter jämfördes Gilenya med placebo under två år. Patienterna som 
behandlades med Gilenya hade omkring hälften så många skov jämfört med de patienter som fick 
placebo. 
I den tredje studien, på 1 292 patienter, jämfördes Gilenya med interferon beta-1a under ett år. 
Patienter som fick Gilenya hade omkring hälften så många skov jämfört med patienter som fick 
interferon beta-1a. 
I en studie som omfattade 215 barn jämfördes Gilenya med interferon beta-1a i upp till två år. Av 
patienterna som fick Gilenya hade 14 procent (15 av 107) skov, jämfört med 54 procent (58 av 107) 
av patienterna som fick interferon beta-1a. 
Vilka är riskerna med Gilenya? 
De vanligaste biverkningarna som orsakas av Gilenya (kan uppträda hos fler än 1 av 10 personer) är 
sinusit (bihåleinflammation), huvudvärk, hosta, diarré, ryggsmärta och förhöjda nivåer av 
leverenzymer (ett tecken på leverproblem). De allvarligaste biverkningarna är infektioner, 
makulaödem (svullnad i den centrala delen av näthinnan i ögats bakre del) och atrioventrikulärt block 
(ett slags störningar av hjärtrytmen) i början av behandlingen. En fullständig förteckning över 
biverkningar som rapporterats för Gilenya finns i bipacksedeln. 
Gilenya får inte ges till patienter som riskerar att få infektioner till följd av ett försvagat immunsystem, 
patienter som har en svår infektion eller långvarig aktiv infektion såsom hepatit, patienter med cancer 
eller svåra leverproblem. Gilenya får heller inte ges till patienter med vissa sjukdomar som påverkar 
hjärtat och blodkärlen eller till patienter som har haft sådana sjukdomar eller problem med 
blodförsörjningen till hjärnan. Kvinnor ska undvika att bli gravida under tiden som de tar Gilenya och 
under två månader efter avslutad behandling. En fullständig förteckning över restriktioner finns i 
bipacksedeln. 
Varför är Gilenya godkänt i EU? 
Europeiska läkemedelsmyndigheten fann att det finns tydliga belägg för fördelarna med Gilenya vid 
skovvis förlöpande multipel skleros både hos vuxna och barn och noterade att läkemedlet har fördelen 
att tas genom munnen, medan de flesta andra läkemedel mot denna sjukdom ges genom injektion. På 
grund av dess möjliga biverkningar fann dock myndigheten att Gilenya endast skulle ges till patienter 
som har ett verkligt behov av läkemedlet, antingen för att deras sjukdom inte har förbättrats med 
minst en annan sjukdomsmodifierande behandling, eller när sjukdomen är svår och snabbt förvärras. 
Myndigheten kom också fram till att hjärtaktiviteten ska undersökas noga på samtliga patienter efter 
den första dosen. Myndigheten fann att nyttan med Gilenya är större än riskerna och rekommenderade 
att Gilenya skulle godkännas för försäljning. 
Vad görs för att garantera säker och effektiv användning av Gilenya? 
Företaget som marknadsför Gilenya kommer att genomföra en studie för att bedöma risken för 
biverkningar på hjärtat och blodcirkulationen. Företaget måste också se till att alla läkare som 
Gilenya (fingolimod)  
EMA/685570/2018  
Sida 2/3 
 
 
 
 
förskriver Gilenya får ett informationspaket med viktig säkerhetsinformation, inräknat en checklista 
över riskerna med Gilenya och de situationer när användning av läkemedlet inte rekommenderas. 
Checklistan kommer att innehålla information om testerna och övervakningen av patienterna före och 
under behandlingen med Gilenya. Informationspaketet kommer även att innehålla information om ett 
register för insamling av data om barn vars mödrar behandlats med Gilenya, liksom ett påminnelsekort 
med viktig säkerhetsinformation till patienterna eller deras vårdare. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Gilenya har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Gilenya kontinuerligt. 
Biverkningar som har rapporterats för Gilenya utvärderas noggrant och nödvändiga åtgärder för att 
skydda patienter vidtas. 
Mer information om Gilenya 
Den 17 mars 2011 beviljades Gilenya ett godkännande för försäljning som gäller i hela EU. 
Mer information om Gilenya finns på EMA:s webbplats ema.europa.eu/medicines/human/EPAR/Gilenya. 
Denna sammanfattning uppdaterades senast 11-2018. 
Gilenya (fingolimod)  
EMA/685570/2018  
Sida 3/3 
 
 
 
 
