EMA/229136/2019 
EMEA/H/C/004257 
Trimbow 
(beklometason/formoterol/glykopyrroniumbromid) 
Sammanfattning av Trimbow och varför det är godkänt inom EU 
Vad är Trimbow och vad används det för? 
Trimbow är ett läkemedel som ges till vuxna för att behandla måttlig till svår kronisk obstruktiv 
lungsjukdom (KOL) och astma. 
Trimbow ges för (regelbunden) underhållsbehandling till patienter med KOL vars sjukdom inte 
kontrolleras tillräckligt trots behandling med en kombination av två läkemedel bestående av en 
långverkande beta-2-agonist plus antingen en inhalationskortikosteroid eller en långverkande 
muskarinreceptorantagonist. Beta-2-agonister och muskarinreceptorantagonister gör att luftvägarna 
vidgas. Kortikosteroider minskar inflammation i luftvägar och lungor. 
Trimbow används för underhållsbehandling av vuxna med astma vars sjukdom inte kontrolleras 
tillräckligt trots behandling med en långverkande beta-2-agonist plus en medelhög eller hög dos av 
inhalationskortikosteroid, och som har haft en eller flera exacerbationer (uppblossande symtom) under 
det senaste året. 
Trimbow innehåller de aktiva substanserna beklometason, formoterol och glykopyrroniumbromid. 
Hur används Trimbow? 
Trimbow finns som en vätska i en bärbar inhalator. Den rekommenderade dosen är två inhalationer två 
gånger om dagen. Trimbow finns i två styrkor. Läkaren kommer att besluta vilken styrka patienten bör 
använda utifrån om Trimbow används mot astma eller KOL och, vid astma, huruvida patienterna har 
behandlats med en medelhög dos eller hög dos av inhalationskortikosteroid. 
Läkare eller annan hälso- och sjukvårdspersonal ska visa patienterna hur inhalatorn används på ett 
korrekt sätt och även regelbundet kontrollera att patientens inhalationsteknik är den rätta. 
Läkemedlet är receptbelagt. För mer information om hur du använder Trimbow, läs bipacksedeln eller 
tala med läkare eller apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
© European Medicines Agency, 2021. Reproduction is authorised provided the source is acknowledged. 
 An agency of the European Union      
 
 
 
 
 
Hur verkar Trimbow? 
De tre aktiva substanserna i Trimbow verkar på olika sätt för att minska inflammationen och hålla 
luftvägarna öppna, vilket gör att patienten kan andas lättare. 
Beklometason tillhör en grupp antiinflammatoriska läkemedel som kallas kortikosteroider. Det verkar 
på ett liknande sätt som naturligt förekommande kortikosteroidhormoner och minskar 
immunsystemets aktivitet. Detta leder till minskad frisättning av substanser som medverkar i 
inflammationsprocessen, såsom histamin, och hjälper på så vis till att hålla luftvägarna öppna så att 
patienten kan andas lättare. 
Formoterol är en långverkande beta-2-agonist. Den fäster vid receptorer (mål) som kallas beta-2-
receptorer och finns i musklerna i luftvägarna. När den fäster vid dessa receptorer får den musklerna 
att slappna av, vilket håller luftvägarna öppna så att patienten kan andas lättare. 
Glykopyrroniumbromid är en långverkande muskarinreceptorantagonist. Den öppnar luftvägarna 
genom att blockera muskarinreceptorer i muskelcellerna i lungorna. Eftersom dessa receptorer hjälper 
till att kontrollera luftvägsmusklernas sammandragning, slappnar musklerna i luftvägarna av när 
receptorerna blockeras, vilket hjälper till att hålla luftvägarna öppna så att patienten kan andas lättare. 
Vilka fördelar med Trimbow har visats i studierna? 
KOL 
Trimbow har visat sig vara effektivt när det gäller att lindra symtomen på KOL i tre huvudstudier med 
över 5 500 patienter vars symtom inte kontrollerades tillräckligt väl med antingen kombinationer av 
två andra läkemedel mot KOL eller med en långverkande muskarinreceptorantagonist som enda 
läkemedel. 
I den första studien, som pågick i ett år, såg man efter 26 veckors behandling att Trimbow förbättrade 
patienternas FEV1 (den största mängd luft som en person kan andas ut på en sekund) med 82 ml före 
en dos och 261 ml efter en dos. Som jämförelse ökade FEV1 med 1 och 145 ml före och efter dosering 
hos patienter som behandlades med ett läkemedel som endast innehöll 2 av de aktiva substanserna i 
Trimbow (beklometason plus formoterol). 
I den andra studien, som pågick ett år, hade de patienter som behandlades med Trimbow 20 procent 
färre exacerbationer (uppblossande symtom) per år än de patienter som behandlades med tiotropium 
(en långverkande muskarinreceptorantagonist). I den här studien var Trimbow lika effektivt som 
tiotropium plus en kombination av beklometason och formoterol när det gäller att minska antalet 
exacerbationer. 
I den tredje studien, som pågick ett år, hade de patienter som behandlades med Trimbow 15 procent 
färre exacerbationer per år än de patienter som behandlades med en kombination av indakaterol (en 
långverkande beta-2-agonist) och glykopyrroniumbromid. 
Astma 
I en huvudstudie ingick över 1 000 patienter med astma vars sjukdom inte kontrollerades tillräckligt 
vid behandling med medelhöga doser av inhalationskortikosteroider i kombination med långverkande 
beta-2-agonister. Patienterna hade minst haft en astmaexacerbation under det föregående året. Efter 
26 veckors behandling förbättrade Trimbow (medelhög styrka) patienternas FEV1 före dosering med 
185 ml jämfört med 127 ml med en kombination av beklometason plus formoterol. Dessutom hade de 
patienter som behandlades med Trimbow i upp till ett år 15 procent färre måttliga och svåra 
exacerbationer per år än de patienter som behandlades med beklometason plus formoterol. 
Trimbow (beklometason/formoterol/glykopyrroniumbromid)  
EMA/229136/2019  
Sida 2/3 
 
 
 
I en andra studie som omfattade över 1 000 patienter med astma vars sjukdom inte kontrollerades 
tillräckligt genom behandling med höga doser av inhalationskortikosteroider i kombination med 
långverkande beta-2-agonister, såg man efter 26 veckors behandling att Trimbow (hög styrka) 
förbättrade patienternas FEV1 före dosering med 229 ml, jämfört med 157 ml för beklometason plus 
formoterol. Minskningen på 12 procent av den årliga frekvensen av måttliga till svåra exacerbationer 
skiljde sig inte åt statistiskt mellan de två grupperna (vilket innebär att den kan vara slumpmässig). En 
större minskning av antalet av dessa exacerbationer per år sågs dock med Trimbow i en undergrupp 
av patienter med konstant luftflödesbegränsning, som utgör nästan två tredjedelar av de analyserade 
patienterna. När man tittade på resultaten från de två studierna tillsammans visade sig Trimbow ha en 
gynnsam effekt på frekvensen av svåra exacerbationer. 
Vilka är riskerna med Trimbow? 
Biverkningar som orsakas av Trimbow (kan förekomma hos upp till 1 av 10 användare) är dysfoni 
(röstförändringar), oral candidiasis (en svampinfektion i munnen som orsakas av en jästsvamp som 
kallas Candida), muskelspasmer och muntorrhet. Vid astma uppträder biverkningar i regel under de 
första tre månaderna efter behandlingens början och blir sedan mindre frekventa. 
En fullständig förteckning över biverkningar och restriktioner som rapporterats för Trimbow finns i 
bipacksedeln. 
Varför är Trimbow godkänt i EU? 
Trimbow har visat sig vara effektivt när det gäller att minska frekvensen av exacerbationer och 
förbättra lungfunktionen hos patienter med KOL och astma. Inga större säkerhetsproblem har 
rapporterats med Trimbow, och biverkningarna har visat sig vara hanterbara och likna dem som gäller 
för andra läkemedel mot KOL och astma. Europeiska läkemedelsmyndigheten (EMA) fann att 
fördelarna med Trimbow är större än riskerna och att Trimbow kan godkännas för försäljning i EU. 
Vad görs för att garantera säker och effektiv användning av Trimbow? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Trimbow har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Trimbow kontinuerligt. 
Biverkningar som har rapporterats för Trimbow utvärderas noggrant och nödvändiga åtgärder vidtas 
för att skydda patienter. 
Mer information om Trimbow 
Den 17 juli 2017 beviljades Trimbow ett godkännande för försäljning som gäller i hela EU. 
Mer information finns på EMA:s webbplats: ema.europa.eu/ medicines/human/EPAR/trimbow. 
Denna sammanfattning uppdaterades senast 11-2020. 
Trimbow (beklometason/formoterol/glykopyrroniumbromid)  
EMA/229136/2019  
Sida 3/3 
 
 
 
