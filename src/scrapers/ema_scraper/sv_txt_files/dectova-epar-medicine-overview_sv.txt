EMA/161401/2019  
EMEA/H/C/004102 
Dectova (zanamivir) 
Sammanfattning av Dectova och varför det är godkänt inom EU 
Vad är Dectova och vad används det för? 
Dectova är ett antiviralt läkemedel som används för att behandla komplicerad och potentiellt 
livshotande influensa orsakad av antingen influensa A- eller influensa B-virus hos vuxna och barn från 
6 månaders ålder. Komplicerad influensa är en allvarlig influensainfektion som kräver att patienten 
läggs in på sjukhus. 
Läkemedlet används när viruset är resistent mot andra influensabehandlingar eller när andra antivirala 
behandlingar, inklusive inhalerat zanamivir, inte är lämpliga för patienten. 
Dectova innehåller den aktiva substansen zanamivir. 
Hur används Dectova? 
Dectova ges som infusion (dropp) i en ven. Den rekommenderade dosen för vuxna är 600 mg två 
gånger dagligen i 5–10 dagar medan dosen för barn justeras på grundval av barnets vikt. Lägre doser 
ges till vuxna och barn med nedsatt njurfunktion. 
Behandlingen inleds så snart som möjligt och vanligtvis inom 6 dagar efter att symtomen har börjat. 
Dectova är receptbelagt. För mer information om hur du använder Dectova, läs bipacksedeln eller tala 
med läkare eller apotekspersonal. 
Hur verkar Dectova? 
Den aktiva substansen i Dectova, zanamivir, hindrar influensaviruset från att sprida sig genom att 
blockera vissa enzymer på virusets yta som kallas neuraminidaser. När neuraminidaserna blockeras 
hindras viruset från att sprida sig. Dectova verkar på neuraminidaserna hos både influensa A-virus 
(den vanligaste formen) och influensa B-virus. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
 
 
 
 
 
Vilka fördelar med Dectova har visats i studierna? 
I en huvudstudie på 626 patienter som hade lagts in på sjukhus har Dectova visat sig verka lika bra 
som Tamiflu (standardbehandling för vård av komplicerad influensa). Huvudeffektmåttet var hur lång 
tid det tog för patienter att lämna sjukhuset eller för att 4 av de följande 5 influensasymptomen 
försvann: feber, minskad syrehalt i blodet, förhöjd andningsfrekvens, förhöjd hjärtfrekvens och 
onormalt blodtryck. Det tog cirka 5,1 dagar för symtomen att försvinna eller för patienterna att lämna 
sjukhuset med Dectova jämfört med 5,6 dagar med Tamiflu. 
Även om Tamiflu användes som jämförelseläkemedel råder det viss osäkerhet om hur effektivt detta 
läkemedel är vid komplicerad influensa, eftersom det inte har jämförts med placebo (overksam 
behandling) hos influensapatienter som lagts in på sjukhus.  
Ytterligare belägg för fördelarna med Dectova kommer från stödjande kliniska studier och andra 
laboratoriestudier. 
Vilka är riskerna med Dectova? 
De vanligaste biverkningarna som orsakas av Dectova (kan uppträda hos upp till 1 av 10 personer) är 
diarré, förhöjda nivåer av transaminaser (leverenzymer), leverskador och utslag. Den allvarligaste 
biverkningen är leverskada. 
En fullständig förteckning över biverkningar och restriktioner finns i bipacksedeln. 
Varför är Dectova godkänt i EU? 
En huvudstudie visade att Dectova verkade lika bra som Tamiflu, med jämförbara tider för att skriva ut 
patienter från sjukhus eller för att influensasymtomen försvann. Belägg från laboratoriestudier och 
andra kliniska studier gav också stöd för Dectovas effekt. 
Dectova förväntas vara effektivt mot vissa influensastammar som inte svarar på andra 
influensabehandlingar. Dectovas biverkningar, där den allvarligaste är leverskada, liknar dem som 
orsakas av Tamiflu. 
Europeiska läkemedelsmyndigheten fann därför att fördelarna med Dectova är större än riskerna och 
att Dectova kan godkännas för försäljning i EU. 
Eftersom osäkerhet råder om storleken på Tamiflus effekt (och följaktligen storleken på Dectovas 
effekt) har Dectova godkänts enligt reglerna om ”godkännande i undantagsfall”. 
Läkemedelsmyndigheten går varje år igenom all ny information som kan ha kommit fram och 
uppdaterar denna sammanfattning när det behövs. 
Vilken information om Dectova saknas för närvarande? 
Eftersom Dectova har godkänts enligt reglerna om godkännande i undantagsfall ska företaget som 
marknadsför Dectova genomföra två observationsstudier på patienter med komplicerad influensa för 
att få ytterligare uppgifter om effektiviteten. 
Vad görs för att garantera säker och effektiv användning av Dectova? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Dectova har tagits med i produktresumén och 
bipacksedeln. 
Dectova (zanamivir)  
EMA/161401/2019  
Page 2/3 
 
 
 
 
Liksom för alla läkemedel övervakas de vetenskapliga uppgifterna för Dectova kontinuerligt. 
Biverkningar som har rapporterats för Dectova utvärderas noggrant och nödvändiga åtgärder vidtas för 
att skydda patienterna. 
Mer information om Dectova 
Mer information om Dectova finns på EMA:s webbplats 
ema.europa.eu/medicines/human/EPAR/dectova.  
Dectova (zanamivir)  
EMA/161401/2019  
Page 3/3 
 
 
 
 
