EMA/688942/2021  
EMEA/H/C/002494 
Kalydeco (ivakaftor) 
Sammanfattning av Kalydeco och varför det är godkänt inom EU 
Vad är Kalydeco och vad används det för? 
Kalydeco är ett läkemedel som innehåller den aktiva substansen ivakaftor. Kalydeco används för att 
behandla cystisk fibros, en ärftlig sjukdom som har allvarliga effekter på lungorna, 
matsmältningssystemet och andra organ. 
Kalydeco används ensamt för att behandla cystisk fibros hos patienter från 4 månaders ålder som har 
en av följande mutationer (förändringar) i genen för ett protein som kallas CFTR (”cystic fibrosis 
transmembrane conductance regulator”): R117H, G551D, G1244E, G1349D, G178R, G551S, S1251N, 
S1255P, S549N och S549R. 
Kalydeco används också tillsammans med ett läkemedel som innehåller tezakaftor och ivakaftor för att 
behandla patienter från 6 års ålder som har ärvt F508del-mutationen i CFTR-genen från båda 
föräldrarna eller som har ärvt F508del-mutationen och dessutom har en av följande mutationer i CFTR: 
P67L, R117C, L206W, R352Q, A455E, D579G, 711+3A→G, S945L, S977F, R1070W, D1152H, 
2789+5G→A, 3272 26A→G eller 3849+10kbC→T. 
Kalydeco används även tillsammans med ett annat läkemedel som innehåller ivakaftor, tezakaftor och 
elexakaftor för att behandla patienter från 6 års ålder som har minst en F508del-mutation i CFTR-
genen. 
Cystisk fibros är sällsynt och Kalydeco klassificerades som särläkemedel (ett läkemedel som används 
vid sällsynta sjukdomar) den 8 juli 2008. Mer information om klassificeringen som särläkemedel finns 
här: 
ema.europa.eu/medicines/human/orphan-designations/eu308556. 
Hur används Kalydeco? 
Kalydeco är receptbelagt. Det ska bara förskrivas av läkare med erfarenhet av att behandla cystisk 
fibros, och bara till patienter som har bekräftats ha de nämnda mutationerna. 
Kalydeco finns som tabletter och som en påse med granulat. För barn från 4 månaders ålder som 
väger mellan 5 och 25 kg ska granulaten användas. De ska blandas med 5 ml uppmjukad mat eller 
vätska till en suspension som tas genom munnen.  
Tabletterna ges till vuxna och barn från 6 års ålder med en vikt på 25 kg eller mer.  
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
 
 
 
 
 
Dosens storlek och hur ofta den ges beror på om Kalydeco används ensamt eller tillsammans med 
tezakaftor och ivakaftor eller tillsammans med ivakaftor, tezakaftor och elexakaftor. 
Dosen Kalydeco kan behöva justeras om patienten också tar en typ av läkemedel som kallas ”måttliga 
eller starka CYP3A-hämmare”, såsom vissa antibiotika eller läkemedel mot svampinfektioner. Dessa 
läkemedel ska inte tas tillsammans med Kalydeco av patienter i åldern 4–6 månader. Dosen kan även 
behöva justeras hos patienter med nedsatt leverfunktion. 
För mer information om hur du använder Kalydeco, läs bipacksedeln eller tala med läkare eller 
apotekspersonal. 
Hur verkar Kalydeco? 
Cystisk fibros orsakas av mutationer i CFTR-genen. Denna gen framställer CFTR-proteinet, som verkar 
på ytan av celler för att reglera produktionen av slem och magsafter. Mutationerna minskar mängden 
CFTR-proteiner på cellytan eller påverkar proteinets sätt att verka.  
Den aktiva substansen i Kalydeco, ivakaftor, ökar aktiviteten hos det dåligt fungerande CFTR-proteinet. 
Detta gör slemmet och magsafterna mindre tjocka och hjälper därmed till att lindra 
sjukdomssymtomen. 
Vilka fördelar med Kalydeco har visats i studierna? 
Mutationerna G551D, G1244E, G1349D, G178R, G551S, S1251N, S1255P, S549N, S549R och 
R117H 
I fyra huvudstudier visade sig Kalydeco vara effektivt när det gällde att förbättra lungfunktionen hos 
patienter med cystisk fibros som hade olika mutationer. Huvudeffektmåttet i dessa studier var baserat 
på förbättringar av patienternas FEV1. FEV1 är den största mängd luft som en person kan andas ut på 
en sekund och är ett mått på hur väl lungorna fungerar. I studierna jämfördes Kalydeco med placebo 
(overksam behandling). 
Två av studierna omfattade 219 patienter med cystisk fibros som hade G551D-mutationen. Den ena 
studien utfördes på patienter äldre än 12 år och den andra studien på patienter i åldern 6–11 år. Efter 
24 veckors behandling hade patienterna som var 12 år eller äldre och fick Kalydeco en genomsnittlig 
förbättring av FEV1 på 10,6 procentenheter mer än de som tog placebo. Liknande resultat sågs hos 
patienterna i åldersgruppen 6–11 år, där behandlingen med Kalydeco ledde till en förbättring på 
12,5 procentenheter mer än vid behandling med placebo. 
I den tredje studien ingick 39 patienter från 6 års ålder med cystisk fibros som orsakades av flera 
andra mutationer än G551D. Efter 8 veckors behandling uppvisade patienterna som fick Kalydeco en 
genomsnittlig förbättring av FEV1 på 10,7 procentenheter mer än de som fick placebo.  
I den fjärde studien ingick 69 patienter från 6 års ålder med cystisk fibros som hade R117H-
mutationen. När undergruppen med patienter som var 18 år och äldre analyserades för sig kunde man 
se en genomsnittlig förbättring av FEV1 på omkring 5 procentenheter hos de patienter som fick 
Kalydeco jämfört med patienterna som fick placebo. Ingen skillnad sågs dock mellan placebo och 
Kalydeco för barn från 6 års ålder. I studien tittade man också på förändringar av nivån av klorid i 
patienternas svett. I alla åldersgrupper minskade nivån av klorid i svetten hos patienter som fick 
Kalydeco, jämfört med dem som fick placebo. Patienter med cystisk fibros har höga nivåer av klorid i 
sin svett på grund av att CFTR inte fungerar ordentligt, och minskning av klorid i svett kan tyda på att 
läkemedlet har effekt. 
Kalydeco (ivakaftor)  
EMA/688942/2021  
Sida 2/5 
 
 
 
I ytterligare en studie undersöktes Kalydeco i granulatform på 34 patienter i åldern 2–5 år som hade 
cystisk fibros på grund av en G551D- eller S549N-mutation. Studien visade att Kalydeco-granulat 
resulterade i en ökad kroppsvikt och minskad mängd klorid i svett. Patienter med cystiskt fibros har 
låg kroppsvikt på grund av problem med matsmältningen. 
Positiva resultat har också visats med Kalydeco-granulat i en studie som omfattade 6 barn i åldern 4–
6 månader, 11 barn i åldern 6–12 månader och 19 barn i åldern 12–24 månader. 
F508del-mutationen från båda föräldrarna eller F508del-mutationen från en förälder och en 
av följande mutationer från den andra föräldern: P67L, R117C, L206W, R352Q, A455E, 
D579G, 711+3A→G, S945L, S977F, R1070W, D1152H, 2789+5G→A, 3272 26A→G eller 
3849+10kbC→T 
I två huvudstudier på patienter med cystisk fibros i åldern 12 år och uppåt och en studie på patienter i 
åldern 6–12 år, visade sig Kalydeco taget tillsammans med tezakaftor och ivakaftor vara effektivt när 
det gäller att förbättra lungfunktionen.  
I den första studien ingick 510 patienter med cystisk fibros som ärvt F508del-mutationen från båda 
föräldrarna. Kalydeco taget tillsammans med tezakaftor och ivakaftor jämfördes med placebo. Efter 
24 veckors behandling ökade FEV1 i genomsnitt med 3,4 procentenheter hos de patienter som tog 
läkemedlen, jämfört med en sänkning på 0,6 procentenheter hos patienterna som tog placebo. 
I den andra studien ingick 248 patienter med cystisk fibros som ärvt F508del-mutationen från en av 
sina föräldrar och som dessutom har en annan CFTR-mutation. Kalydeco taget tillsammans med 
tezakaftor och ivakaftor jämfördes med Kalydeco taget ensamt och med placebo. Lungfunktionen 
mättes efter fyra och åtta veckors behandling. Hos de patienter som tog Kalydeco och tillsammans 
med tezakaftor och ivakaftor ökade FEV1 i genomsnitt med 6,5 procentenheter, jämfört med en ökning 
på 4,4 procentenheter hos de patienter som tog Kalydeco ensamt och en sänkning på 
0,3 procentenheter hos patienterna som fick placebo. 
I studien på patienter i åldern 6–12 år ingick 69 patienter som hade F508del-mutationen från båda 
föräldrarna eller från den ena föräldern tillsammans med en annan mutation. I studien undersöktes ett 
mått på lungsjukdom som kallas lungclearanceindex (LCI). Efter 8 veckors behandling hade 
patienterna som tog Kalydeco tillsammans med tezakaftor och ivakaftor en måttlig sänkning av LCI, 
vilket kan tyda på att läkemedlet har effekt. 
F508del-mutationen från båda föräldrarna eller F508del-mutationen från den ena föräldern  
I tre huvudstudier på patienter från 6 års ålder med cystisk fibros visade sig Kalydeco i kombination 
med ivakaftor, tezakaftor och elexakaftor förbättra lungfunktionen. Huvudeffektmåttet var ppFEV1 som 
är en persons FEV1 jämfört med en genomsnittlig person med liknande egenskaper (t.ex. ålder, längd 
och kön). I studiernas inledningsskede uppmättes genomsnittliga värden hos patienterna som 
motsvarade 60–88,8 procent av värdena hos en genomsnittlig frisk person.  
Den första studien omfattade 403 patienter från 12 års ålder eller äldre med en F508del-mutation och 
en annan typ av mutation som kallas ”minimal funktionsmutation”. Efter 24 veckors behandling ökade 
ppFEV1 i genomsnitt med 13,9 procentenheter hos de patienter som fick Kalydeco tillsammans med 
ivakaftor, tezakaftor och elexakaftor, jämfört med en sänkning på 0,4 procentenheter hos patienterna 
som fick placebo. 
Den andra studien omfattade 107 patienter med F508del-mutation från båda föräldrarna. Patienterna 
som behandlades med Kalydeco tillsammans med ivakaftor, tezakaftor och elexakaftor uppvisade en 
Kalydeco (ivakaftor)  
EMA/688942/2021  
Sida 3/5 
 
 
 
genomsnittlig ökning av ppFEV1 på 10,4 procentenheter, jämfört med en ökning på 0,4 procentenheter 
för de patienter som fick en kombination av Kalydeco och tezakaftor. 
En tredje studie omfattade 258 patienter från 12 års ålder eller äldre med en F508del-mutation i 
kombination med antingen en regleringsmutation eller en kvarvarande CFTR-aktivitetsmutation (två 
andra typer av mutationer). Hos de patienter som tog Kalydeco tillsammans med ivakaftor, tezakaftor 
och elexakaftor ökade ppFEV1 med i genomsnitt 3,7 procentenheter, jämfört med en ökning på 
0,2 procentenheter hos de patienter som tog Kalydeco ensamt eller en kombination av Kalydeco och 
tezakaftor. 
I den senaste studien deltog 66 barn i åldern 6–11 år med antingen F508del-mutation från båda 
föräldrarna eller en F508del-mutation och en ”minimal funktionsmutation”. Kalydeco i kombination 
med ivakaftor, tezakaftor, och elexakaftor jämfördes inte med andra behandlingar. Patienterna hade 
en ökning av ppFEV1 och en minskning av svettkloridnivåerna, ungefär som i tidigare observationer 
hos vuxna och ungdomar som tog Kalydeco tillsammans med ivakaftor, tezakaftor och elexakaftor. 
Vilka är riskerna med Kalydeco? 
De vanligaste biverkningarna som orsakas av Kalydeco (kan förekomma hos fler än 1 av 
10 användare) är huvudvärk, halsont, infektion i övre luftvägarna (infektion i näsa och svalg), 
nästäppa, buksmärta (magont), nasofaryngit (inflammation i näsa och hals), diarré, yrsel, utslag, 
bakterier i slem och en ökning av vissa leverenzymer. Allvarliga biverkningar omfattar förhöjda 
leverenzymnivåer, som kan tyda på leverskada, samt buksmärta. 
En fullständig förteckning över biverkningar och restriktioner för Kalydeco finns i bipacksedeln. 
Varför är Kalydeco godkänt i EU? 
Kalydeco som används ensamt eller tillsammans med tezakaftor och ivakaftor eller tillsammans med 
ivakaftor, tezakaftor och elexakaftor har visat sig förbättra lungfunktionen eller kloridnivåerna i svetten 
hos patienter med vissa specifika mutationer. Läkemedlet har en godtagbar säkerhetsprofil. Europeiska 
läkemedelsmyndigheten (EMA) fann därför att fördelarna med Kalydeco är större än riskerna och att 
Kalydeco kan godkännas för försäljning i EU. EMA noterade dock även att uppgifterna om läkemedlets 
långvariga effekter var begränsade och att företaget skulle lämna ytterligare uppgifter. 
Vad görs för att garantera säker och effektiv användning av Kalydeco? 
Företaget som marknadsför Kalydeco utför för närvarande en studie på barn som var 2–5 år gamla i 
början av behandlingen, för att bedöma långtidseffekterna av tidig behandling. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Kalydeco har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Kalydeco kontinuerligt. 
Biverkningar som har rapporterats för Kalydeco utvärderas noggrant och nödvändiga åtgärder vidtas 
för att skydda patienterna. 
Kalydeco (ivakaftor)  
EMA/688942/2021  
Sida 4/5 
 
 
 
Mer information om Kalydeco 
Den 23 juli 2012 beviljades Kalydeco ett godkännande för försäljning som gäller i hela EU.  
Mer information om Kalydeco finns på EMA:s webbplats: 
ema.europa.eu/medicines/human/EPAR/kalydeco.  
Denna sammanfattning uppdaterades senast 12-2021. 
Kalydeco (ivakaftor)  
EMA/688942/2021  
Sida 5/5 
 
 
 
