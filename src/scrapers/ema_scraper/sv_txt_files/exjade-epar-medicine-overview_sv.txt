EMA/549585/2018
EMEA/H/C/000670
Exjade (deferasirox)
Sammanfattning av Exjade och varför det är godkänt inom EU
Vad är Exjade och vad används det för?
Exjade är ett läkemedel som används för att behandla kroniskt järnöverskott (överskott på järn i 
kroppen) hos följande patientgrupper:





Patienter från 6 års ålder som har betatalassemi major (en ärftlig blodsjukdom där patienterna har 
för lite normalt hemoglobin i blodet) och får täta blodtransfusioner.
Barn i åldern 2–5 år som har betatalassemi major och får täta blodtransfusioner, när deferoxamin 
(ett annat läkemedel som används för att behandla järnöverskott) inte kan ges eller inte räcker 
som behandling.
Patienter från 2 års ålder som har betatalassemi major och får få blodtransfusioner, när 
deferoxamin inte kan ges eller inte räcker som behandling.
Patienter från 2 års ålder som har olika typer av anemier (låga hemoglobinnivåer i blodet) och får 
blodtransfusioner, när deferoxamin inte kan ges eller inte räcker som behandling.
Patienter från 10 års ålder med icke-transfusionsberoende talassemisyndrom, när deferoxamin inte 
kan ges eller inte räcker som behandling. Icke-transfusionsberoende talassemisyndrom är 
blodsjukdomar som liknar betatalassemi major men som inte kräver blodtransfusioner. Hos dessa 
patienter beror järnöverskottet på upptag av stora mängder järn från tarmen.
Exjade innehåller den aktiva substansen deferasirox.
Hur används Exjade?
Exjade är receptbelagt och behandling ska inledas och övervakas av en läkare med erfarenhet av 
behandling av kroniskt järnöverskott.
Det finns som filmdragerade tabletter, dispergerbara tabletter och granulat. De filmdragerade 
tabletterna ska sväljas med vatten medan de dispergerbara tabletterna ska blandas med en vätska till 
en suspension som patienten kan dricka. Granulaten strös över uppmjukad mat såsom yoghurt eller 
äppelpuré som patienten kan äta.
30 Churchill Place ● Canary Wharf ● London E14 5EU ● United Kingdom
Telephone +44 (0)20 3660 6000 Facsimile +44 (0)20 3660 5555
Send a question via our website www.ema.europa.eu/contact
An agency of the European Union  
© European Medicines Agency, 2018. Reproduction is authorised provided the source is acknowledged.
Startdosen med Exjade beror på patientens kroppsvikt, vilken form av läkemedel som tas, vad 
läkemedlet används till och hur stort järnöverskottet är. Dosen justeras sedan vid behov, var tredje till 
sjätte månad, beroende på järnnivåerna i blodet.
Exjade tas en gång om dagen vid ungefär samma tidpunkt. De dispergerbara tabletterna bör tas på 
tom mage (minst 30 minuter före måltid). De filmdragerade tabletterna och granulaten kan tas på tom 
mage eller med en lätt måltid.
För mer information om hur du använder Exjade, läs bipacksedeln eller tala med läkare eller 
apotekspersonal.
Hur verkar Exjade?
Kroppen kan inte göra sig av med järn effektivt och ett överskott på järn kan orsaka skador. Den 
aktiva substansen i Exjade, deferasirox, är en järnkelatkomplexbildare. Den binder till överskottsjärnet 
i kroppen och bildar en förening, ett s.k. kelatkomplex, som kroppen kan göra sig av med, främst i 
avföringen. Detta hjälper till att korrigera järnöverskottet och förhindrar skador på organen, till 
exempel hjärta och lever, till följd av överskottet på järn.
Vilken nytta med Exjade har visats i studierna?
När det gäller kroniskt järnöverskott på grund av blodtransfusioner jämfördes Exjade med deferoxamin 
i en huvudstudie på 591 patienter med betatalassemi major. Omkring hälften av patienterna var under 
16 år och 56 patienter var yngre än 6 år. Effekten fastställdes utifrån järnnivåerna i levern före och 
efter ett års behandling. Järnnivån sänktes tillräckligt väl hos 53 procent av patienterna som fick 
Exjade, jämfört med 66 procent av patienterna som fick deferoxamin. Exjade var totalt sett inte lika 
effektivt som jämförelseläkemedlet. Men hos de 381 patienter som hade särskilt höga järnnivåer vid 
studiens början och som fick jämförbara mängder Exjade och deferoxamin, var de två läkemedlen lika 
effektiva.
I en annan studie ingick 184 patienter som inte kunde behandlas med deferoxamin, inklusive patienter 
med betatalassemi major och andra typer av anemi. Hos över hälften av dessa patienter sänktes 
järnnivån tillräckligt väl efter ett års behandling med Exjade, även hos patienter som var mellan 2 och 
5 år gamla.
I ytterligare en huvudstudie på 166 patienter i åldern 10 år och uppåt (inklusive 21 patienter mellan 10 
och 18 år) med icke-transfusionsberoende talassemisyndrom och järnöverskott var Exjade effektivare 
än placebo (overksam behandling). Huvudeffektmåttet var förändringen av järnnivåerna i levern efter 
12 månaders behandling. Hos patienterna som fick Exjade sjönk järnnivåerna med i genomsnitt 
3,8 mg per gram lever jämfört med en genomsnittlig minskning med 0,4 mg per gram lever hos 
patienterna som fick placebo.
Vilka är riskerna med Exjade?
Den vanligaste biverkningen som orsakas av Exjade (kan uppträda hos fler än 1 av 10 personer) är 
förhöjda nivåer av kreatinin i blodet (ett tecken på njurproblem). Andra vanliga biverkningar (kan 
uppträda hos upp till 1 av 10 patienter) är illamående, kräkningar, diarré, dålig matsmältning, 
buksmärta (magont), förstoppning, huvudvärk, hudutslag, klåda, blodprov som visar förhöjda 
transaminaser (vilket kan tyda på leverskada) och protein i urinen. En fullständig förteckning över 
biverkningar som rapporterats för Exjade finns i bipacksedeln.
Exjade (deferasirox) 
EMA/549585/2018 
Sida 2/3
Det har rapporterats fall av njur- och leversvikt med Exjade. Njur- och levertester bör utföras innan 
behandlingen med Exjade inleds och med jämna mellanrum under behandlingens gång. Beroende på 
testresultaten kan behandlingen behöva avbrytas eller stoppas helt.
Fall av metabolisk acidos (när kroppen producerar mer syra än den gör sig av med) har rapporterats 
med Exjade, främst hos patienter med nedsatt njurfunktion. Om patienten får detta tillstånd bör det 
övervägas om behandlingen med Exjade ska avbrytas.
Exjade får inte ges till personer vars kreatininclearance är mindre än 60 ml per minut. Det får inte ges 
tillsammans med andra järnkelatkomplexbildare. En fullständig förteckning över restriktioner finns i 
bipacksedeln.
Varför är Exjade godkänt i EU?
Europeiska läkemedelsmyndigheten (EMA) fann att fördelarna med Exjade är större än riskerna och att 
det kan godkännas för försäljning i EU.
Vad görs för att garantera säker och effektiv användning av Exjade?
Företaget som marknadsför Exjade måste ta fram ett utbildningspaket för hälso- och 
sjukvårdspersonal. Syftet är att informera om behandlingsrekommendationer för Exjade, bland annat 
med information om hur rätt dos fastställs, att doserna är annorlunda för dispergerbara tabletter 
jämfört med filmdragerade tabletter eller granulat, och att patientens hälsa måste övervakas och då 
särskilt njurfunktionen. Företaget kommer även att ta fram ett motsvarande paket för patienter.
Företaget kommer dessutom att utföra följande studier: en studie av de långsiktiga effekterna av 
filmdragerade tabletter och dispergerbara tabletter hos barn över 10 år med icke-transfusionsberoende 
talassemisyndrom, samt en studie för att bedöma säkerheten hos de filmdragerade tabletterna 
(särskilt när de krossas) för barn.
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Exjade har också tagits med i produktresumén och 
bipacksedeln.
Liksom för alla läkemedel övervakas de vetenskapliga uppgifterna för Exjade kontinuerligt. 
Biverkningar som har rapporterats för Exjade utvärderas noggrant och nödvändiga åtgärder för att 
skydda patienterna vidtas.
Mer information om Exjade
Den 28 augusti 2006 beviljades Exjade ett godkännande för försäljning som gäller i hela EU.
Mer information om Exjade finns på EMA:s webbplats: ema.europa.eu/Find medicine/Human 
medicines/European public assessment reports.
Denna sammanfattning uppdaterades senast 07-2018.
Exjade (deferasirox) 
EMA/549585/2018 
Sida 3/3
