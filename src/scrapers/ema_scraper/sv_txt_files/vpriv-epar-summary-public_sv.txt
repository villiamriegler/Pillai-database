EMA/447425/2016 
EMEA/H/C/001249 
Sammanfattning av EPAR för allmänheten 
Vpriv 
velaglukeras alfa 
Detta är en sammanfattning av det offentliga europeiska utredningsprotokollet (EPAR) för Vpriv. Det 
förklarar hur kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Vpriv? 
Vpriv är ett läkemedel som innehåller den aktiva substansen velaglukeras alfa. Det finns som ett 
pulver som bereds till en infusionsvätska, lösning (ges som dropp i en ven). 
Vad används Vpriv för? 
Vpriv används för långtidsbehandling av patienter med Gauchers sjukdom, som är en sällsynt ärftlig 
sjukdom. Personer som har denna sjukdom har brist på ett enzym som kallas glukocerebrosidas. 
Under normala förhållanden bryter detta enzym ner ett fettämne som kallas glukocerebrosid. Utan 
enzymet lagras glukocerebrosid i kroppen, vanligen i levern, mjälten och skelettet, vilket ger upphov 
till sjukdomens symtom: anemi (lågt antal röda blodkroppar), trötthet, lätthet att få blåmärken och 
blödningar, förstorad mjälte och lever samt smärta och frakturer i skelettet. 
Vpriv ges till patienter som har Gauchers sjukdom typ 1, den typ som vanligen drabbar lever, mjälte 
och skelett. 
Eftersom antalet patienter med Gauchers sjukdom är litet betraktas sjukdomen som sällsynt och Vpriv 
klassificerades som särläkemedel (ett läkemedel som används vid sällsynta sjukdomar) den 
9 juni 2010. 
Läkemedlet är receptbelagt. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
  
 
 
 
 
Hur används Vpriv? 
Behandling med Vpriv bör övervakas av läkare med erfarenhet av att behandla patienter med 
Gauchers sjukdom. 
Den rekommenderade dosen Vpriv är 60 enheter/kg kroppsvikt, som ges som en infusion under en 
timme varannan vecka. Dosen kan justeras utifrån patientens symtom och patientens svar på 
behandlingen. De första tre infusionerna ges på sjukhus, men de efterföljande infusionerna kan ges i 
hemmet till patienter som tolererar läkemedlet väl. Infusioner i hemmet ska övervakas av 
vårdpersonal som fått utbildning i akutvård. 
Hur verkar Vpriv? 
Gauchers sjukdom orsakas av brist på ett enzym kallat glukocerebrosidas. Velaglukeras alfa ersätter 
det enzym som saknas hos patienter med Gauchers sjukdom, bidrar till att bryta ned glukocerebrosid 
och förhindrar att det lagras i kroppen. 
Hur har effekten av Vpriv undersökts? 
I en huvudstudie som omfattade 35 patienter (varav 9 barn) med Gauchers sjukdom typ 1 jämfördes 
Vpriv med imiglukeras (ett annat läkemedel mot Gauchers sjukdom). Huvudeffektmåttet var 
förbättringen av anemin, ett av sjukdomssymtomen, efter 41 veckor. I studien tittade man också på 
kontrollen av andra tecken på sjukdomen, till exempel ökning av antalet blodplättar och minskning av 
leverns och mjältens storlek. 
Vilken nytta har Vpriv visat vid studierna? 
Vpriv var lika effektivt som imiglukeras när det gäller att minska anemin. Vpriv ökade 
hemoglobinnivåerna (det protein i de röda blodkropparna som transporterar syre) med i genomsnitt 
1,6 gram per deciliter (från 11,4 g/dl), medan imiglukeras ökade hemoglobinnivåerna med i 
genomsnitt 1,5 g/dl (från 10,6 g/dl). Studien visade också att Vpriv är lika effektivt som imiglukeras 
när det gäller att kontrollera andra symtom på Gauchers sjukdom. 
Vilka är riskerna med Vpriv? 
De vanligaste biverkningarna som orsakas av Vpriv (uppträder hos fler än 1 av 10 patienter) är 
infusionsrelaterade reaktioner, bland annat huvudvärk, yrsel, hypotoni (lågt blodtryck), hypertoni 
(högt blodtryck), illamående, asteni (orkeslöshet) eller trötthet, och pyrexi (feber) eller förhöjd 
kroppstemperatur. Den allvarligaste biverkningen är överkänslighetsreaktioner (allergi). 
Vpriv får inte ges till personer med allvarliga allergiska reaktioner mot velaglukeras alfa eller något 
annat innehållsämne. 
En fullständig förteckning över biverkningar och restriktioner för Vpriv finns i bipacksedeln. 
Varför har Vpriv godkänts? 
CHMP fann att nyttan med Vpriv är större än riskerna och rekommenderade att Vpriv skulle godkännas 
för försäljning. 
Vpriv  
EMA/447425/2016  
Sida 2/3 
 
 
 
 
 
Vad görs för att garantera säker och effektiv användning av Vpriv? 
Företaget som marknadsför Vpriv kommer att ge samtliga läkare och patienter som förväntas använda 
Vpriv ett utbildningsmaterial där de informeras om hur de ska hantera risken för infusionsrelaterade 
reaktioner när läkemedlet ges hemma. 
Rekommendationer och försiktighetsåtgärder som vårdpersonal och patienter ska iaktta för säker och 
effektiv användning av Vpriv har också tagits med i produktresumén och bipacksedeln. 
Mer information om Vpriv 
Den 26 augusti 2010 beviljade Europeiska kommissionen ett godkännande för försäljning av Vpriv som 
gäller i hela EU. 
EPAR finns i sin helhet på EMA:s webbplats under EMA website/Find medicine/Human 
medicines/European Public Assessment Reports. Mer information om behandling med Vpriv finns i 
bipacksedeln (ingår också i EPAR). Du kan också kontakta din läkare eller apotekspersonal. 
Sammanfattningen av yttrandet om Vpriv från kommittén för särläkemedel finns på EMA:s webbplats 
under EMA website/Find medicine/Human medicines/Rare disease designations. 
Denna sammanfattning uppdaterades senast 06-2016. 
Vpriv  
EMA/447425/2016  
Sida 3/3 
 
 
 
 
 
