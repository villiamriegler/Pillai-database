EMA/107042/2018 
EMEA/H/C/002409 
Zelboraf (vemurafenib) 
Sammanfattning av Zelboraf och varför det är godkänt inom EU 
Vad är Zelboraf och vad används det för? 
Zelboraf är ett cancerläkemedel som används för att behandla vuxna med melanom (en typ av 
hudcancer) som har spridit sig till andra delar av kroppen eller som inte kan opereras bort. Zelboraf 
ges endast till patienter vars melanomtumörceller har en särskild mutation (genetisk förändring) som 
kallas BRAF V600. 
Zelboraf innehåller den aktiva substansen vemurafenib. 
Hur används Zelboraf? 
Zelboraf är receptbelagt och behandlingen ska påbörjas och övervakas av en specialistläkare som har 
erfarenhet av att behandla cancer. Innan behandlingen påbörjas måste patienterna genomgå ett test 
som bekräftar att deras tumörceller har BRAF V600-mutationen. 
Zelboraf finns som tabletter (240 mg). Den rekommenderade dosen är 960 mg (fyra tabletter) två 
gånger dagligen. Den första dosen tas på morgonen och den andra på kvällen ungefär 12 timmar 
senare. Varje dos kan tas med eller utan mat, men Zelboraf ska tas på samma sätt varje dag. 
Behandlingen ska pågå tills sjukdomen förvärras eller biverkningarna blir för svåra. 
För mer information om hur du använder Zelboraf, läs bipacksedeln eller tala med läkare eller 
apotekspersonal. 
Hur verkar Zelboraf? 
Den aktiva substansen i Zelboraf, vemurafenib, är en BRAF-hämmare, dvs. den hämmar proteinet 
BRAF som medverkar till att stimulera celldelningen. I melanomtumörer med BRAF V600-mutationen 
finns det en onormal form av BRAF som bidrar till cancerns utveckling genom att den gör det möjligt 
för tumörcellerna att dela sig okontrollerat. Genom att blockera det onormala BRAF-proteinets effekt 
hjälper Zelboraf till att hämma cancerns tillväxt och spridning. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union  
© European Medicines Agency, 2018. Reproduction is authorised provided the source is acknowledged. 
 
 
  
 
 
 
Vilka fördelar med Zelboraf har visats i studierna? 
Zelboraf jämfördes med cancerläkemedlet dakarbazin i en huvudstudie på 675 patienter med melanom 
som innehöll BRAF V600-mutationen vars tumörer hade spridit sig eller inte kunde opereras bort. 
Patienterna skulle få ett av läkemedlen tills sjukdomen förvärrades eller behandlingen blivit för giftig 
för dem. Huvudeffektmåtten var hur länge patienterna levde (total överlevnad) och hur länge de levde 
utan att sjukdomen förvärrades (progressionsfri överlevnad). 
Zelboraf visade sig vara effektivt när det gäller att öka patienternas livslängd och fördröja 
sjukdomsförloppet. Studien visade att patienter som fick Zelboraf levde i genomsnitt 13,2 månader 
jämfört med 9,6 månader för patienter som fick dakarbazin, och att det i genomsnitt tog 5,3 månader 
innan sjukdomen förvärrades i Zelboraf-gruppen jämfört med 1,6 månader i dakarbazin-gruppen. 
Vilka är riskerna med Zelboraf? 
Bland de vanligaste biverkningarna som orsakas av Zelboraf (kan uppträda hos fler än 3 av 10 
patienter) noteras artralgi (ledvärk), trötthet, hudutslag, ljuskänslighetsreaktioner (solbränneliknande 
reaktioner efter exponering för ljus), illamående och kräkningar, alopeci (håravfall), diarré, huvudvärk, 
klåda, hudpapillom (vårtor) och hyperkeratos (förtjockningar och förhårdningar i huden). Bland de 
vanligaste allvarliga biverkningarna noteras en annan typ av hudcancer som kallas kutant 
skivepitelcarcinom som vanligtvis behandlas med lokal kirurgi, keratoakantom (benign hudtumör), 
hudutslag, artralgi och förändrade levertestresultat (förhöjt gammaglutamyltransferas [GGT]). 
En fullständig förteckning över biverkningar och restriktioner för Zelboraf finns i bipacksedeln. 
Varför är Zelboraf godkänt i EU? 
Europeiska läkemedelsmyndigheten fann att fördelarna med Zelboraf är större än riskerna och att 
Zelboraf skulle godkännas för försäljning i EU. Myndigheten noterade att Zelboraf på ett övertygande 
sätt har visat sig förbättra den totala överlevnaden och fördröja sjukdomsförloppet för BRAF V600-
mutationspositiva melanom som har spridit sig eller inte kan opereras bort. När det gäller riskerna 
drabbades omkring hälften av patienterna som fick Zelboraf i huvudstudien av en allvarlig biverkning 
och omkring en femtedel utvecklade kutant skivepitelcarcinom. Myndigheten fann biverkningarna 
hanterbara och inkluderade rekommendationer för läkare i produktinformationen för att hjälpa till att 
minska riskerna. 
Vad görs för att garantera säker och effektiv användning av Zelboraf? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Zelboraf har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Zelboraf kontinuerligt. 
Biverkningar som har rapporterats för Zelboraf utvärderas noggrant och nödvändiga åtgärder vidtas 
för att skydda patienter. 
Mer information om Zelboraf 
Den 17 februari 2012 beviljades Zelboraf godkännande för försäljning som gäller i hela EU. 
Mer information om Zelboraf finns på EMA:s webbplats ema.europa.eu/Find medicine/Human 
medicines/European Public Assessment Reports. 
Denna sammanfattning uppdaterades senast 02-2018. 
Zelboraf (vemurafenib) 
EMA/107042/2018 
Sida 2/2 
 
 
 
 
 
