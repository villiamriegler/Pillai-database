EMA/698223/2020 
EMEA/H/C/005407 
Sibnayal (kaliumcitrat/kaliumvätekarbonat) 
Sammanfattning av Sibnayal och varför det är godkänt inom EU 
Vad är Sibnayal och vad används det för? 
Sibnayal är ett läkemedel som används för att behandla patienter från ett års ålder som har distal 
renal tubulär acidos (dRTA), en sjukdom där njurarna inte klarar av att avlägsna syra ur kroppen 
genom urinen tillräckligt väl. Detta gör att syran ansamlas i blodet, vilket leder till en rad symtom, 
däribland hörsel- och tillväxtproblem, kräkningar, njursten och bristande vakenhet. Sjukdomen leder 
också till att kaliumnivåerna i blodet sjunker, vilket kan leda till muskelsvaghet och förlamning. 
Sibnayal innehåller de aktiva substanserna kaliumcitrat och kaliumvätekarbonat. 
Hur används Sibnayal? 
Sibnayal finns som depotgranulat som tas genom munnen och är receptbelagt. Depot innebär att 
den aktiva substansen i Sibnayal frisätts långsamt under några timmar efter att läkemedlet tagits. 
Startdosen beror på patientens ålder och vikt och ökas gradvis till den optimala dosen som ger 
tillräcklig kontroll över syra- och kaliumnivåerna i blodet. Sibnayal tas två gånger om dagen, 
normalt med 12 timmars mellanrum. 
För mer information om hur Sibnayal används, läs bipacksedeln eller tala med läkare eller 
apotekspersonal. 
Hur verkar Sibnayal? 
Sibnayal innehåller en kombination av två salter, kaliumcitrat och kaliumvätekarbonat. Eftersom 
kombinationen är alkalisk och innehåller kalium neutraliserar den överskott av syra i blodet och 
återställer kaliumnivåerna, och lindrar på så sätt sjukdomssymtomen. 
Vilka fördelar med Sibnayal har visats i studierna? 
En studie på 37 patienter med dRTA visade att Sibnayal var effektivt när det gällde att minska 
syranivåerna och normalisera kaliumnivån i blodet. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union 
© European Medicines Agency, 2021. Reproduction is authorised provided the source is acknowledged. 
 
Patienterna behandlades först med sina vanliga läkemedel för att neutralisera överskott av syra under 
fem dagar och övergick sedan till Sibnayal. Den optimala dosen Sibnayal uppnåddes gradvis under 
30 dagar, varefter patienterna fick denna dos i minst 5 dagar. 
Hos de allra flesta (90 procent) av patienterna minskade syranivåerna i blodet under behandling med 
Sibnayal, och denna effekt höll i regel i sig under 24 månaders behandling. Dessutom återgick 
kaliumnivåerna till det normala hos 83 procent av patienterna. Motsvarande siffror under behandlingen 
med andra läkemedel var 45 respektive 82 procent. 
Vilka är riskerna med Sibnayal? 
Den vanligaste biverkningen som orsakas av Sibnayal (kan förekomma hos fler än 1 av 10 användare) 
är buksmärta. Illamående i början av behandlingen, buksmärta och tarmsmärta kan förekomma hos 
upp till 1 av 10 användare. En fullständig förteckning över biverkningar som rapporterats för Sibnayal 
finns i bipacksedeln. 
Sibnayal får inte ges till patienter med måttligt eller svårt nedsatt njurfunktion eller till patienter med 
hyperkalemi (höga kaliumnivåer). En fullständig förteckning över restriktioner finns i bipacksedeln. 
Varför är Sibnayal godkänt i EU? 
Sibnayal visades vara effektivt för att minska syranivån och normalisera kaliumnivån i dRTA-
patienternas blod. Sibnayals säkerhet betraktas som godtagbar och biverkningarna anses vara 
hanterbara och i linje med andra behandlingar mot denna sjukdom. EMA fann därför att fördelarna 
med Sibnayal är större än riskerna och att Sibnayal kan godkännas för försäljning i EU. 
Vad görs för att garantera säker och effektiv användning av Sibnayal? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Sibnayal har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Sibnayal utvärderas noggrant och nödvändiga åtgärder vidtas 
för att skydda patienterna. 
Mer information om Sibnayal 
Mer information om Sibnayal finns på EMA:s webbplats: 
ema.europa.eu/medicines/human/EPAR/sibnayal. 
Sibnayal (kaliumcitrat/kaliumvätekarbonat)  
EMA/698223/2020 
Sida 2/2 
 
 
 
