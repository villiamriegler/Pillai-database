EMA/305920/2023 
EMEA/H/C/000791 
Soliris (ekulizumab) 
Sammanfattning av Soliris och varför det är godkänt inom EU 
Vad är Soliris och vad används det för? 
Soliris är ett läkemedel som används för att behandla vuxna och barn med paroxysmal nokturn 
hemoglobinuri (PNH) och atypiskt hemolytiskt uremiskt syndrom (aHUS). 
Detta är två livshotande genetiska sjukdomar där de röda blodkropparna bryts ned, vilket leder till 
olika medicinska komplikationer. PNH leder till anemi (lågt antal röda blodkroppar), trombos 
(blodproppar i blodkärlen), pancytopeni (lågt antal blodkroppar) och mörk urin, medan aHUS leder till 
anemi, trombocytopeni (minskat antal blodplättar, komponenter som gör att blodet koagulerar) och 
njursvikt. 
Soliris används för att behandla vuxna och barn från 6 års ålder med myastenia gravis (en sjukdom 
där immunsystemet angriper och skadar muskelceller och orsakar muskelsvaghet) hos vilka andra 
läkemedel inte fungerar (refraktär generaliserad myastenia gravis, refraktär gMG) och som har en 
specifik antikropp i kroppen som kallas AChR-antikropp. 
Soliris används för att behandla vuxna med neuromyelitis optica spektrumtillstånd (NMOSD), en 
sjukdom där immunsystemet skadar nervceller, vilket vanligen orsakar problem med synnerven och 
ryggmärgen (nervvävnad som löper från skallbasen ner till mitten av ryggen). Soliris ges till patienter 
som har antikroppen AQP4 och vars sjukdom sker skovvis (där patienten får attacker [skov] och 
däremellan har perioder utan symtom). 
Soliris innehåller den aktiva substansen ekulizumab. 
Dessa sjukdomar är sällsynta och Soliris klassificerades som särläkemedel (ett läkemedel som används 
vid sällsynta sjukdomar). Mer information om klassificeringen som särläkemedel finns på EMA:s 
webbplats (PNH: 17 oktober 2003, aHUS: 24 juli 2009, myastenia gravis: 29 juli 2014 NMSOD: 24 
april 2019). 
Hur används Soliris? 
Läkemedlet är receptbelagt och ska ges under överinseende av en läkare som har erfarenhet av att 
behandla patienter med njursjukdomar och sjukdomar som drabbar nervsystemet eller blodet. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
Soliris ges som en infusion (dropp) i en ven och den rekommenderade dosens storlek beror på vad 
läkemedlet används mot. För patienter under 18 år beräknas dosen utifrån kroppsvikten. Soliris ges 
inledningsvis en gång per vecka och därefter varannan eller var tredje vecka. 
Patienten ska övervakas avseende eventuella reaktioner under infusionen och minst i en timme 
därefter. Vid infusionsrelaterade reaktioner kan läkaren sänka infusionshastigheten eller avbryta 
infusionen. 
Vissa patienter som genomgår plasmabyte (avlägsnande, behandling och återföring av deras egen 
blodplasma, dvs. den del av blodet som består av vätska) eller plasmainfusion måste få ytterligare 
doser av Soliris. 
Soliris bör ges under resten av livet om inte patienten utvecklar allvarliga biverkningar. Behandlingen 
ska avbrytas hos patienter med refraktär gMG som inte svarar på Soliris efter 12 veckor. 
För mer information om hur du använder Soliris, läs bipacksedeln eller tala med läkare eller 
apotekspersonal. 
Hur verkar Soliris? 
Den aktiva substansen i Soliris, ekulizumab, är en monoklonal antikropp (ett slags protein) som 
utformats för att binda till komplementproteinet C5, som är en del av kroppens försvarssystem som 
kallas ”komplementsystemet”. 
Hos patienter med PNH, aHUS, refräktar gMG och NMOSD är komplementproteinerna överaktiva och 
skadar patientens egna celler. Genom att blockera komplementproteinet C5 förhindrar ekulizumab att 
komplementproteinerna skadar cellerna, och lindrar på så sätt symtomen på dessa sjukdomar. 
Vilka fördelar med Soliris har visats i studierna? 
PNH 
Vid PNH jämfördes Soliris med placebo (overksam behandling) i en huvudstudie på 87 vuxna patienter 
med PNH som hade behandlats med minst fyra blodtransfusioner mot anemi under det föregående 
året. Huvudeffektmåttet var Solirias effekt på hemoglobinnivåerna i blodet och behovet av 
transfusioner. Hemoglobin är det protein i de röda blodkropparna som transporterar syre i kroppen. 
Hos patienter med PNH leder nedbrytningen av röda blodkroppar till en minskning av 
hemoglobinnivåerna. Behandling med Soliris under 26 veckor ledde till att 49 procent av patienterna 
(21 av 43) fick stabila hemoglobinnivåer och inte behövde några transfusioner av röda blodkroppar. 
Detta kan jämföras med att ingen av de 44 patienter som fick placebo hade stabila nivåer av 
hemoglobin och att de i genomsnitt behövde 10 transfusioner. 
I en studie på sju barn med PNH som hade behandlats med minst en transfusion under de föregående 
två åren fick samtliga patienter Soliris. Sex av sju patienter behövde ingen transfusion av röda 
blodkroppar och hemoglobinnivåerna förbättrades under 12 veckors behandling med Soliris. 
En registerstudie av patienter med PNH som aldrig fått en blodtransfusion undersökte nivåerna av 
enzymet laktatdehydrogenas (LDH) i blodet. LDH-nivåerna stiger i takt med att nedbrytningen av röda 
blodkroppar ökar. I studien fann man att sex månaders behandling med Soliris ledde till kliniskt 
meningsfulla sänkningar av LDH-nivåerna, vilket tyder på en minskad nedbrytning av röda 
blodkroppar. 
Soliris (ekulizumab)  
EMA/305920/2023  
Sida 2/4 
 
 
 
 
 
aHUS 
Vid aHUS undersöktes Soliris i tre huvudstudier på 67 patienter. Den första studien omfattade 
17 patienter med aHUS som inte svarade på behandling eller inte kunde behandlas med plasmabyte 
eller plasmainfusion. Behandling med Soliris ökade trombocytantalet hos 82 procent av patienterna, 
och trombocytantalet steg till normala värden hos 87 procent (13 av 15 patienter) som hade låga 
trombocytantal i början. Dessutom uppnådde 76 procent normaliserade blodvärden (normala nivåer av 
trombocyter och LDH). 
Den andra studien, som omfattade 20 patienter med aHUS som redan fick plasmabyte eller 
plasmainfusion, ledde till att 80 procent av patienterna inte längre behövde plasmabyte, 
plasmainfusion eller dialys och att 90 procent av patienterna uppnådde normaliserade blodvärden med 
Soliris. 
Den tredje studien omfattade 30 patienter med aHUS som hade fått minst en dos Soliris. Behandling 
ökade trombocytantalet till normala värden hos 83 procent av patienterna, och trombocytantalet steg 
till normala värden hos 77 procent (10 av 13 patienter) som hade låga trombocytantal i början. 
Refraktär gMG 
I en huvudstudie som omfattade 126 vuxna med myastenia gravis som inte hade svarat på tidigare 
standardbehandling jämfördes Soliris med placebo. Behandling med Soliris förbättrade patienternas 
symtom och deras förmåga att utföra dagliga aktiviteter utifrån ett standardpoängsystem. Efter 26 
veckors behandling sågs en sänkning med 4,7 poäng på skalan med Soliris, jämfört med sänkning med 
2,8 poäng med placebo. En sänkning med 2 poäng innebär en kliniskt signifikant förbättring av 
patientens tillstånd. 
Liknande resultat konstaterades hos barn. En huvudstudie på 11 barn över 12 års ålder visade att 
Soliris förbättrade symtomen och patienternas förmåga att utföra dagliga aktiviteter med 5,2 poäng 
och 5,8 poäng efter 12 veckors respektive 26 veckors behandling. På grundval av dessa resultat 
förväntas läkemedlet fungera på ett liknande sätt hos barn i åldern 6–12 år. 
NMOSD 
Vid NMOSD jämfördes Soliris med placebo i en huvudstudie med 143 vuxna som hade skovvis NMOSD. 
Huvudeffektmåttet var den tid det tog innan ett visst antal patienter fick ett skov. Efter i genomsnitt 
cirka 22 månader hade 3 procent av patienterna som behandlades med Soliris haft ett skov, medan 
43 procent av patienterna som behandlades med placebo redan haft ett skov efter i genomsnitt cirka 9 
månader. 
Vilka är riskerna med Soliris? 
En fullständig förteckning över biverkningar och restriktioner för Soliris finns i bipacksedeln. 
Den vanligaste biverkningen som orsakas av Soliris (kan förekomma hos fler än 1 av 10 användare) är 
huvudvärk. Den allvarligaste biverkningen, som kan förekomma hos upp till 1 av 100 användare, är 
meningokocksepsis (när bakterier och deras toxiner cirkulerar i blodet och skadar organen). 
På grund av en ökad risk för att utveckla meningokocksepsis får inte Soliris ges till personer som har 
en infektion orsakad av Neisseria meningitides. Det får heller inte ges till patienter som inte är 
vaccinerade mot denna bakterie, om de inte vaccinerar sig och tar lämpliga antibiotika för att minska 
infektionsrisken under två veckor efter vaccinationen. 
Soliris (ekulizumab)  
EMA/305920/2023  
Sida 3/4 
 
 
 
 
 
Varför är Soliris godkänt i EU? 
Soliris har visats vara till nytta för patienter med dessa sällsynta sjukdomar. Säkerhetsprofilen var 
likvärdig för samtliga sjukdomar och ansågs godtagbar. Europeiska läkemedelsmyndigheten (EMA) 
fann att fördelarna med Soliris är större än riskerna och att det kan godkännas för försäljning i EU. 
Vad görs för att garantera säker och effektiv användning av Soliris? 
Företaget som marknadsför Soliris ska se till att läkemedlet endast distribueras efter att man har 
kontrollerat att patienten har fått lämplig vaccination mot Neisseria meningitides. Företaget kommer 
även att förse förskrivande läkare och patienter med information om läkemedlets säkerhet och det 
kommer att skicka en påminnelse till förskrivande läkare och apotekspersonal om att kontrollera om 
patienterna som tar Soliris eventuellt behöver ytterligare vaccination. Patienterna ska också få ett kort 
som förklarar symtomen på vissa typer av infektioner och uppmanar patienterna att omedelbart söka 
läkarvård om de skulle råka ut för dem. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Soliris har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Soliris kontinuerligt. Biverkningar 
som har rapporterats för Soliris utvärderas noggrant och nödvändiga åtgärder vidtas för att skydda 
patienterna. 
Mer information om Soliris 
Den 20 juni 2007 beviljades Soliris ett godkännande för försäljning som gäller i hela EU. 
Mer information om Soliris finns på EMA:s webbplats: ema.europa.eu/medicines/human/EPAR/Soliris. 
Denna sammanfattning uppdaterades senast 07-2023. 
Soliris (ekulizumab)  
EMA/305920/2023  
Sida 4/4 
 
 
 
 
 
