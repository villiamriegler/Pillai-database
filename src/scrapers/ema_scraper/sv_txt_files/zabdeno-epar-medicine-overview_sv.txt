EMA/298997/2020 
EMEA/H/C/005337 
Zabdeno (Ad26.ZEBOV-GP, rekombinant) 
Sammanfattning av Zabdeno och varför det är godkänt inom EU 
Vad är Zabdeno och vad används det för? 
Zabdeno är ett vaccin avsett att skydda vuxna och barn från ett års ålder mot ebolavirussjukdom som 
orsakas av ebolaviruset Zaire-ebolavirus. Det ges tillsammans med ett annat vaccin mot ebola som 
kallas Mvabea som en del av en vaccinationskur. 
Zabdeno innehåller ett virus som kallas adenovirus och som har modifierats för att bilda ett protein 
från Zaire-ebolavirus. Adenoviruset har i sig ingen effekt på människor. Zabdeno innehåller endast en 
liten del av Zaire-ebolavirus och kan inte orsaka ebolavirussjukdom.  
Hur används Zabdeno? 
Zabdeno är receptbelagt och ges av utbildad hälso- och sjukvårdspersonal. Det ges som en enda 
injektion, vilket följs av en injektion med Mvabea omkring åtta veckor senare. Personer som har en 
överhängande risk för infektion med ebolavirus och som har fått injektioner med Zabdeno och Mvabea 
mer än fyra månader tidigare kan få en boosterdos med Zabdeno. 
Injektionerna ges i muskeln vid axeln (deltamuskeln) eller i en muskel i låret. 
För mer information om hur Zabdeno används, läs bipacksedeln eller tala med läkare eller 
apotekspersonal. 
Hur verkar Zabdeno? 
Den aktiva substansen i Zabdeno leder till bildandet av ett viralt protein som finns i Zaire-ebolavirus. 
När en person får vaccinet utlöser virusproteinet ett immunsvar. Om personen senare kommer i 
kontakt med det aktuella viruset känner immunsystemet igen virusproteinerna och är berett att 
angripa viruset. På så sätt skyddar det från sjukdomen som orsakas av ebolaviruset. 
Vilka fördelar med Zabdeno har visats i studierna? 
Fem huvudstudier visade att Zabdeno, när det ges med Mvabea, kan utlösa bildande av antikroppar 
som kan skydda mot Zaire ebolavirus. Studierna omfattade sammanlagt 3 585 vuxna och barn. 
Baserat på djurstudier med en fullständigt dödlig dos av viruset förväntas antikroppsnivån hos 
människor efter vaccination med Zabdeno och Mvabea leda till en överlevnad på omkring 53 procent 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
 
 
 
 
 
vid infektion med en fullständigt dödlig dos. Metoden som använts i djurstudier resulterar dock i 
svårare infektioner än naturliga infektioner hos människor. Även om vaccinationskuren kan skydda 
mot ebolavirussjukdom är skyddets grad och varaktighet ännu inte känd och företaget kommer att 
lägga fram ytterligare data. 
Vilka är riskerna med Zabdeno? 
De vanligaste biverkningarna som orsakas av Zabdeno (kan förekomma hos fler än 1 av 
10 användare) är smärta, värme och svullnad på injektionsstället, trötthet, huvudvärk, muskelsmärta, 
ledsmärta och frossa. 
Hos barn och ungdomar i åldern 1–17 år är de vanligaste biverkningarna (kan förekomma hos fler än 1 
av 10 användare) smärta på injektionsstället, trötthet, sänkt aktivitetsnivå, minskad aptit och 
irritabilitet.  
En fullständig förteckning över biverkningar och restriktioner för Zabdeno finns i bipacksedeln. 
Varför är Zabdeno godkänt i EU? 
Zabdeno, som ges med Mvabea som en del av en vaccinationskur i två doser, utlöser ett immunsvar 
som kan skydda mot ebolavirussjukdom. Även om graden och varaktigheten av skyddet mot viruset 
ännu inte fastställts fann Europeiska läkemedelsmyndigheten att vaccinets fördelar kan vara av mycket 
stor betydelse för att bidra till att kontrollera utbrott och förhindra dödsfall. När det gäller säkerheten 
är de flesta biverkningar lindriga till måttliga och kortvariga. Myndigheten fann därför att fördelarna 
med Zabdeno är större än riskerna och att läkemedlet kan godkännas för användning i EU. 
Zabdeno har godkänts enligt reglerna om ”godkännande i undantagsfall”. Detta innebär att det inte har 
varit möjligt att få fullständig information om Zabdeno av vetenskapliga och etiska skäl. Europeiska 
läkemedelsmyndigheten kommer varje år att granska ny information om produkten och uppdatera 
denna sammanfattning när det behövs. 
Vilken information om Zabdeno saknas för närvarande? 
Eftersom Zabdeno har godkänts enligt reglerna om godkännande i undantagsfall ska företaget som 
marknadsför Zabdeno varje år lämna en uppdatering om insamlingen av data om vaccinationskurens 
effekt i den avsedda befolkningen. 
Vad görs för att garantera säker och effektiv användning av Zabdeno? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Zabdeno har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Zabdeno utvärderas noggrant och nödvändiga åtgärder vidtas 
för att skydda patienterna. 
Mer information om Zabdeno 
Mer information om Zabdeno finns på EMA:s webbplats: 
ema.europa.eu/medicines/human/EPAR/Zabdeno. Mer information om Mvabea finns också på EMA:s 
webbplats: ema.europa.eu/medicines/human/EPAR/Mvabea.  
Zabdeno (Ad26.ZEBOV-GP, rekombinant)  
EMA/298997/2020 
Sida 2/2 
 
 
 
