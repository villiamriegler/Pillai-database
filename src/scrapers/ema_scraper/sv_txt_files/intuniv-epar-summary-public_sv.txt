EMA/597493/2015  
EMEA/H/C/003759 
Sammanfattning av EPAR för allmänheten 
Intuniv 
guanfacin 
Detta är en sammanfattning av det offentliga europeiska utredningsprotokollet (EPAR) för Intuniv. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Intuniv ska användas. 
Praktisk information om hur Intuniv ska användas finns i bipacksedeln. Du kan också kontakta din 
läkare eller apotekspersonal. 
Vad är Intuniv och vad används det för? 
Intuniv används vid behandling av ADHD (Attention Deficit/Hyperactivity Disorder) hos barn och 
ungdomar i åldern 6–17 år när stimulantia inte är lämpliga eller inte kontrollerar deras symtom i 
tillräcklig grad. 
Intuniv används som del av ett heltäckande behandlingsprogram som normalt omfattar psykologiska, 
pedagogiska och andra åtgärder. 
Den aktiva substansen i Intuniv är guanfacin. 
Hur används Intuniv? 
Behandling med Intuniv måste påbörjas av en läkare som är specialist på beteendeproblem hos barn 
eller ungdomar. Innan behandlingen inleds ska läkaren utföra kontroller för att se om patienten 
riskerar att få biverkningar av läkemedlet (i synnerhet sömnighet, påverkan på hjärtfrekvensen och 
blodtrycket, samt viktökning).  
Dosen av Intuniv måste noga justeras, där hänsyn tas till biverkningar och den nytta som ses för 
patienten. Övervakning måste utföras varje vecka i början av behandlingen och patienten ska fortsätta 
övervakas minst var 3:e månad under det första året. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2015. Reproduction is authorised provided the source is acknowledged. 
 
 
 
 
  
 
 
 
Läkemedlet finns som tabletter (1 mg, 2 mg, 3 mg och 4 mg). Rekommenderad startdos för alla 
patienter är 1 mg som tas genom munnen en gång dagligen. Mer information om dosjusteringar och 
kontroller som läkaren ska göra finns i produktresumén. 
Läkemedlet är receptbelagt. 
Hur verkar Intuniv? 
Det sätt på vilket Intuniv verkar vid ADHD är inte fastställt. Man tror att den aktiva substansen, 
guanfacin, kan påverka sättet på vilket signaler överförs mellan celler i områden av hjärnan som kallas 
prefrontala cortex och basala ganglier, genom att substansen binder till vissa receptorer med kraftig 
koncentration i dessa områden.  
Vilken nytta med Intuniv har visats i studierna? 
Flera studier har visat att Intuniv förbättrar ADHD-symtompoängen (ADHD-RS-IV) hos barn och 
ungdomar.  
I en studie med 337 barn i åldern 6–17 år var minskningen av ADHD-symtom vid behandling med 
Intuniv 24 poäng efter 10–13 veckor, jämfört med en minskning på 15 poäng med placebo (en 
overksam behandling) och 19 poäng med atomoxetin (ett ADHD-läkemedel). I en annan studie med 
312 ungdomar i åldern 13–17 år var minskningen av ADHD-poäng 25 poäng efter 13 veckor med 
Intuniv och 19 poäng med placebo. Två andra korttidsstudier med 631 patienter visade också att olika 
doser av Intuniv förbättrade ADHD-poängen mer än placebo.  
Intuniv utvärderades även i förhållande till behandlingssvikt (antingen baserat på förvärrade ADHD-
symtom eller på att patienterna avbröt behandlingen). I en långsiktig underhållsstudie med 301 barn 
och ungdomar i åldern 6–17 år inträffade behandlingssvikt hos 49 procent av patienterna som tog 
Intuniv, jämfört med 65 procent av dem som fick placebo. 
Vilka är riskerna med Intuniv? 
De vanligaste biverkningarna som orsakas av Intuniv är sömnighet (hos nästan hälften av alla 
patienter), huvudvärk (hos över en fjärdedel), trötthet (hos cirka 1 av 5 patienter) samt smärta i övre 
delen av buken och sedering (båda hos omkring 1 av 10 patienter). Sömnighet inträder vanligtvis i 
början av behandlingen och varar i 2–3 veckor. 
Allvarligare biverkningar är mindre vanliga och innefattar lågt blodtryck och viktökning (båda hos cirka 
1 av 30 patienter), långsam hjärtfrekvens (hos 1 av 60 patienter) och svimning (hos färre än 1 av 100 
patienter). 
En fullständig förteckning över biverkningar och restriktioner finns i bipacksedeln. 
Varför godkänns Intuniv? 
Kommittén för humanläkemedel (CHMP) konstaterade att stimulantia är förstahandsterapi för ADHD 
och att dessa läkemedel ger en större och mer konsekvent förbättring av ADHD-symtomen som del av 
ett heltäckande behandlingsprogram. Men med tanke på den nytta som ses med Intuniv drog 
kommittén slutsatsen att läkemedlet kan användas som ett alternativ hos patienter som inte kan ta 
stimulantia eller patienter hos vilka stimulantia inte kontrollerar deras symtom i tillräcklig grad.  
De viktigaste säkerhetsriskerna är långsam hjärtfrekvens, lågt blodtryck, svimning, sömnighet och 
sedering. CHMP har rekommenderat flera åtgärder, däribland regelbunden övervakning för att hantera 
dessa risker. 
Intuniv  
EMA/597493/2015 
Sida 2/3 
 
 
 
Kommittén drog därför slutsatsen att nyttan med Intuniv är större än riskerna och rekommenderade 
att Intuniv skulle godkännas för försäljning i EU. 
Vad görs för att garantera säker och effektiv användning av Intuniv? 
En riskhanteringsplan har tagits fram för att se till att Intuniv används så säkert som möjligt. I enlighet 
med denna plan har säkerhetsinformation tagits med i produktresumén och bipacksedeln för Intuniv. 
Där anges också lämpliga försiktighetsåtgärder som vårdpersonal och patienter ska vidta. 
Företaget som marknadsför Intuniv måste dessutom förse hälso- och sjukvårdspersonal med nationellt 
godkänt utbildningsmaterial innan läkemedlet släpps ut på marknaden. I utbildningsmaterialet ska det 
finnas information om biverkningar, en checklista för att identifiera barn i riskzonen samt en checklista 
och ett diagram för övervakning av barn under behandlingen. 
Mer information finns i sammanfattningen av riskhanteringsplanen. 
Mer information om Intuniv 
EPAR och sammanfattningen av riskhanteringsplanen finns i sin helhet på EMA:s webbplats 
ema.europa.eu/Find medicine/Human medicines/European public assessment reports. Mer information 
om behandling med Intuniv finns i bipacksedeln (ingår också i EPAR). Du kan också kontakta din 
läkare eller apotekspersonal. 
Intuniv  
EMA/597493/2015 
Sida 3/3 
 
 
 
 
