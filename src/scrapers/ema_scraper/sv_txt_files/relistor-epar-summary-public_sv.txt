EMA/765708/2016 
EMEA/H/C/000870 
Sammanfattning av EPAR för allmänheten 
Relistor 
metylnaltrexonbromid 
Detta är en sammanfattning av det offentliga europeiska utredningsprotokollet (EPAR) för Relistor. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Relistor ska användas. 
Praktisk information om hur Relistor ska användas finns i bipacksedeln. Du kan också kontakta din 
läkare eller apotekspersonal. 
Vad är Relistor och vad används det för? 
Relistor används för att behandla förstoppning orsakad av opioida smärtstillande medel (t.ex. morfin) 
när laxermedel inte har fungerat tillräckligt väl. 
Det innehåller den aktiva substansen glykopyrroniumbromid. 
Hur används Relistor? 
Relistor är receptbelagt. Det finns som en injektionsvätska, lösning, i injektionsflaskor eller förfyllda 
sprutor. 
Till patienter som får palliativ vård (behandling för att lindra symtomen på en allvarlig sjukdom utan 
att bota den) ges Relistor som en injektion under huden en gång varannan dag i tillägg till de vanliga 
laxermedlen. Dosen beror på patientens kroppsvikt. Till patienter som inte får palliativ vård ges 
Relistor som en injektion under huden i en dos på 12 mg en gång dagligen i minst fyra och upp till sju 
dagar per vecka efter behov. Behandlingen med vanliga laxermedel ska avbrytas när behandlingen 
med Relistor inleds. Relistor injiceras vanligen under huden i låren, buken eller överarmarna. 
Relistordosen bör minskas för patienter som har svåra njurproblem. Relistor rekommenderas inte till 
patienter som har mycket svåra njurproblem och behöver hemodialys (metod för rening av blodet). 
Patienterna kan själva injicera läkemedlet, förutsatt att de har fått lära sig hur man gör. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
  
 
 
 
 
Hur verkar Relistor? 
Opioider lindrar smärta genom att binda till opioidreceptorerna i hjärnan och ryggmärgen. 
Opioidreceptorer finns också i tarmen. När opioider binder till tarmens receptorer minskar 
tarmrörelserna, vilket leder till förstoppning. 
Den aktiva substansen i Relistor, metylnaltrexonbromid, är en my-opioidreceptorantagonist. Det 
innebär att den blockerar en viss opioidreceptortyp som kallas my-opioidreceptor. 
Metylnaltrexonbromid framställs ur naltrexon, ett välkänt ämne som används för att blockera opioiders 
verkan. Eftersom metylnaltrexonbromid inte går in i hjärnan lika lätt som naltrexon blockerar det my-
opioidreceptorerna i tarmen men inte dem i hjärnan. På så sätt minskar Relistor den förstoppning som 
opioiderna orsakar utan att minska deras smärtlindrande verkan. 
Vilken nytta med Relistor har visats i studierna? 
Relistor har visats vara effektivare än placebo (overksam behandling) för att stimulera tarmtömning i 
två huvudstudier som gjorts på sammanlagt 288 patienter med långt framskriden sjukdom och 
förstoppning orsakad av opioider. Huvudeffektmåttet i båda studierna var antalet patienter som hade 
tarmtömning inom fyra timmar efter den första dosen. I den andra studien fastställdes också antalet 
patienter som hade tarmtömning minst två gånger inom fyra timmar efter de första fyra doserna. I de 
båda studierna sammantaget hade 55 procent av patienterna som fick Relistor tarmtömning inom fyra 
timmar efter den första dosen (91 av 165 patienter), jämfört med 15 procent av dem som fick placebo 
(18 av 123 patienter). I den andra studien hade 52 procent av patienterna som fick Relistor 
tarmtömning minst två gånger inom fyra timmar efter de första fyra doserna (32 av 62 patienter), 
jämfört med 8 procent av dem som fick placebo (6 av 71 patienter). 
Relistor har också jämförts med placebo i en tredje studie på 496 patienter med förstoppning orsakad 
av opioider, men utan att sjukdomen var långt framskriden. Huvudeffektmåtten var antalet patienter 
som hade avföring inom fyra timmar efter den första dosen och procentandelen injektioner som hade 
utlöst tarmtömning. Resultaten visade att 34 procent av patienterna som fick Relistor (102 av 298) 
hade tarmtömning inom fyra timmar efter den första injektionen, jämfört med 10 procent av dem som 
fick placebo (16 av 162). Procentandelarna injektioner som utlöst tarmtömning var omkring 30 procent 
respektive 9 procent. 
Vilka är riskerna med Relistor? 
De vanligaste biverkningarna som orsakas av Relistor (uppträder hos fler än 1 av 10 patienter) är 
magont, illamående, diarré och gasbildning. Dessa biverkningar var i allmänhet lindriga eller måttliga. 
En fullständig förteckning över biverkningar som rapporterats för Relistor finns i bipacksedeln. 
Relistor får inte ges till patienter med tarmblockering, som har risk för återkommande tarmblockering 
eller som lider av tillstånd som kräver omedelbar tarmkirurgi. En fullständig förteckning över 
restriktioner finns i bipacksedeln. 
Varför godkänns Relistor? 
Myndighetens kommitté för humanläkemedel (CHMP) fann att nyttan med Relistor är större än riskerna 
och rekommenderade att Relistor skulle godkännas för försäljning. 
Relistor  
EMA/765708/2016  
Sida 2/3 
 
 
 
 
 
Vad görs för att garantera säker och effektiv användning av Relistor? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Relistor har tagits med i produktresumén och bipacksedeln. 
Mer information om Relistor 
Den 2 juli 2008 beviljade Europeiska kommissionen ett godkännande för försäljning av Relistor som 
gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
Public Assessment Reports. Mer information om behandling med Relistor finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 12-2016. 
Relistor  
EMA/765708/2016  
Sida 3/3 
 
 
 
 
 
