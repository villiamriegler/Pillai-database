EMA/372827/2016 
EMEA/H/C/003895 
Sammanfattning av EPAR för allmänheten 
Pemetrexed Fresenius Kabi 
pemetrexed 
Detta är en sammanfattning av det offentliga europeiska utredningsprotokollet (EPAR) för Pemetrexed 
Fresenius Kabi. Det förklarar hur EMA bedömt läkemedlet för att rekommendera godkännande i EU och 
villkoren för att använda det. Syftet är inte att ge några praktiska råd om hur Pemetrexed Fresenius 
Kabi ska användas. 
Praktisk information om hur Pemetrexed Fresenius Kabi ska användas finns i bipacksedeln. Du kan 
också kontakta din läkare eller apotekspersonal. 
Vad är Pemetrexed Fresenius Kabi och vad används det för? 
Pemetrexed Fresenius Kabi är ett läkemedel mot cancer som används för att behandla två typer av 
lungcancer:  
•  Malignt pleuramesoteliom (cancer i lungsäcken som normalt orsakas av exponering för asbest). 
Det ges då tillsammans med cisplatin till patienter som inte tidigare fått kemoterapi och vars 
cancer inte kan avlägsnas genom operation.  
•  Avancerad icke-småcellig lungcancer av icke-skivepiteltyp. Det ges då antingen i kombination med 
cisplatin till tidigare obehandlade patienter eller som enda läkemedel till patienter som tidigare fått 
behandling mot cancer. Det kan också ges som underhållsbehandling till patienter som har fått en 
platinabaserad kemoterapi.  
Pemetrexed Fresenius Kabi är ett generiskt läkemedel, vilket innebär att det liknar ett 
referensläkemedel som redan är godkänt i EU. Referensläkemedlet är Alimta. Mer information om 
generiska läkemedel finns i dokumentet med frågor och svar här. 
Pemetrexed Fresenius Kabi innehåller den aktiva substansen pemetrexed. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
 
  
 
 
 
 
Hur används Pemetrexed Fresenius Kabi? 
Pemetrexed Fresenius Kabi finns som ett pulver som bereds till en lösning för infusion (dropp) i en ven. 
Läkemedlet är receptbelagt och ska endast ges under överinseende av en läkare som är behörig att 
använda kemoterapi.  
Den rekommenderade dosen beräknas med hjälp av patientens längd och vikt. Den ges en gång var 
tredje vecka som en infusion som varar i tio minuter. För att minska biverkningarna ska patienterna ta 
en kortikosteroid (en typ av läkemedel som minskar inflammation) och folsyra (en typ av vitamin) och 
få injektioner med vitamin B12 medan de behandlas med Pemetrexed Fresenius Kabi. När Pemetrexed 
Fresenius Kabi ges tillsammans med cisplatin ska även ett antiemetikum (ett läkemedel som används 
för att förhindra kräkningar) och vätska (för att förhindra uttorkning) ges före eller efter 
cisplatindosen. 
Behandlingen ska skjutas upp eller avbrytas eller dosen minskas hos patienter som har onormal 
blodstatus eller drabbas av vissa andra biverkningar. Mer information finns i produktresumén (ingår 
också i EPAR). 
Hur verkar Pemetrexed Fresenius Kabi? 
Den aktiva substansen i Pemetrexed Fresenius Kabi, pemetrexed, är ett cellgift (ett läkemedel som 
dödar celler som delar sig, t.ex. cancerceller) som tillhör gruppen antimetaboliter. I kroppen 
omvandlas pemetrexed till en aktiv form som blockerar aktiviteten hos de enzymer som är inblandade i 
produktionen av nukleotider (byggstenarna i DNA och RNA, det genetiska materialet i cellerna). Detta 
leder till att den aktiva formen av pemetrexed saktar ner produktionen av DNA och RNA och hindrar 
cellerna från att dela och fortplanta sig. Omvandlingen av pemetrexed till dess aktiva form sker 
snabbare i cancerceller än i normala celler, vilket leder till högre halter av den aktiva formen av 
läkemedlet och en längre verkan i cancerceller. Detta leder till att delningen av cancercellerna minskar, 
medan normala celler endast påverkas marginellt. 
Hur har Pemetrexed Fresenius Kabis effekt undersökts? 
Företaget har lagt fram data om pemetrexed från publicerad litteratur. Inga ytterligare studier behövs 
eftersom Pemetrexed Fresenius Kabi är ett generiskt läkemedel som ges genom infusion och innehåller 
samma aktiva substans som referensläkemedlet Alimta. 
Vilka är fördelarna och riskerna med Pemetrexed Fresenius Kabi? 
Eftersom Pemetrexed Fresenius Kabi är ett generiskt läkemedel anses dess nytta och risker vara 
desamma som för referensläkemedlet. 
Varför godkänns Pemetrexed Fresenius Kabi? 
Kommittén för humanläkemedel (CHMP) fann att det styrkts att Pemetrexed Fresenius Kabi i enlighet 
med EU:s krav är likvärdigt med Alimta. CHMP fann därför att nyttan är större än de konstaterade 
riskerna, liksom för Alimta. Kommittén rekommenderade att Pemetrexed Fresenius Kabi skulle 
godkännas för användning i EU. 
Pemetrexed Fresenius Kabi  
EMA/372827/2016  
Sida 2/3 
 
 
 
Vad görs för att garantera säker och effektiv användning av Pemetrexed 
Fresenius Kabi? 
Rekommendationer och försiktighetsåtgärder som vårdpersonal och patienter ska iaktta för säker och 
effektiv användning av Pemetrexed Fresenius Kabi har tagits med i produktresumén och bipacksedeln. 
Mer information om Pemetrexed Fresenius Kabi 
EPAR och sammanfattningen av riskhanteringsplanen finns i sin helhet på EMA:s webbplats 
ema.europa.eu/Find medicine/Human medicines/European public assessment reports. Mer information 
om behandling med Pemetrexed Fresenius Kabi finns i bipacksedeln (ingår också i EPAR). Du kan 
också kontakta din läkare eller apotekspersonal. 
EPAR för referensläkemedlet finns också i sin helhet på EMA:s webbplats. 
Pemetrexed Fresenius Kabi  
EMA/372827/2016  
Sida 3/3 
 
 
 
