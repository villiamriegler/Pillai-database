EMA/58005/2018 
EMEA/H/C/004416 
Sammanfattning av EPAR för allmänheten 
Alkindi 
hydrokortison 
Detta är en sammanfattning av det offentliga europeiska utredningsprotokollet (EPAR) för Alkindi. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Alkindi ska användas. 
Praktisk information om hur Alkindi ska användas finns i bipacksedeln. Du kan också kontakta din 
läkare eller apotekspersonal. 
Vad är Alkindi och vad används det för? 
Alkindi är ett läkemedel för barn (från födseln upp till 18 år) vars binjurebark inte kan producera 
tillräckligt av ett hormon som kallas kortisol. 
Kortisol behövs för att reglera många av kroppens processer (inklusive inflammation och kontrollen av 
socker- och mineralhalter) och kallas ibland för ”stresshormonet” eftersom det hjälper kroppen att 
reagera på stress. En brist på hormonet ger flera symtom, inklusive viktminskning, muskelsvaghet, 
trötthet och lågt blodtryck. 
Alkindi är ett hybridläkemedel. Det innebär att det liknar ett referensläkemedel som innehåller samma 
aktiva substans (i detta fall Hydrocortisone Tablets Auden Mckenzie), men Alkindi är tillgängligt i en 
annan form (granulat i stället för tabletter) och har utvecklats endast för barn.  
Alkindi innehåller den aktiva substansen hydrokortison. 
Hur används Alkindi? 
Alkindi finns som kapslar som innehåller granulat. Kapslarna öppnas och granulatet placeras i barnets 
mun. Sedan ska barnet få vatten eller mjölk att dricka för att svälja granulatet. Granulatet kan också 
strös över en sked med mjuk mat och ges omedelbart till barnet. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union  
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
 
Dosen som ges är den minsta möjliga som kontrollerar barnets symtom. Mer information finns i 
bipacksedeln.  
Läkemedlet är receptbelagt. 
Hur verkar Alkindi? 
Den aktiva substansen i Alkindi, hydrokortison, är detsamma som kortisol, det huvudsakliga 
steroidhormonet som frisätts av kroppens binjurebark. Hydrokortison ersätter det naturliga kortisol 
som saknas hos barn vars binjurebark inte producerar tillräckligt av hormonet, och bidrar därigenom 
till att lindra deras symtom. 
Vilken nytta med Alkindi har visats i studierna? 
Studier av fördelarna och riskerna med den aktiva substansen har redan utförts med 
referensläkemedlet och behöver inte utföras på nytt med Alkindi.  
Liksom för alla läkemedel lade företaget fram studier av kvaliteten på Alkindi. Företaget genomförde 
också studier för att visa att det är bioekvivalent med referensläkemedlet. Två läkemedel är 
bioekvivalenta när de bildar samma halter av den aktiva substansen i kroppen, och förväntas därför ha 
samma effekt. 
Vilka är riskerna med Alkindi? 
Inga biverkningar har rapporterats i studier med Alkindi, men vissa biverkningar har rapporterats med 
andra hydrokortisonläkemedel. Dessa innefattar beteendeförändringar, illamående, inflammation i 
magsäcksslemhinnan och förändrade kaliumnivåer i blodet och överskott på syra i blodet. En 
fullständig förteckning över biverkningar finns i bipacksedeln. 
Alkindi får inte ges till patienter med överkänslighet (allergi) mot den aktiva substansen eller mot 
något av innehållsämnena i Alkindi. Det får heller inte användas till barn med sväljsvårigheter eller till 
för tidigt födda barn som inte börjat få mat via munnen. 
Varför godkänns Alkindi? 
Alkindi producerar liknande nivåer av hydrokortison i blodet som ett referensläkemedel som redan är 
godkänt i EU. Vidare tillverkas Alkindi i en form som är lämplig för barn och som gör det lättare att ge 
en exakt dos jämfört med andra läkemedel vilka kräver att man krossar tabletter och uppnår rätt dos 
genom vägning. 
Europeiska läkemedelsmyndigheten fann därför att nyttan med Alkindi är större än riskerna och 
rekommenderade att Alkindi skulle godkännas för försäljning i EU. 
Vad görs för att garantera säker och effektiv användning av Alkindi? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Alkindi har tagits med i produktresumén och bipacksedeln. 
Mer information om Alkindi 
EPAR för Alkindi finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Alkindi finns i 
bipacksedeln (ingår också i EPAR). Du kan också kontakta din läkare eller apotekspersonal. 
Alkindi 
EMA/58005/2018 
Sida 2/2 
 
 
 
