16 november 2018
EMA/852841/2018
EMEA/H/C/WS1278
Positivt yttrande om ändringen av godkännandet för 
försäljning för Opdivo (nivolumab) och Yervoy 
(ipilimumab)
Resultat av förnyad prövning
Den 15 november 2018 rekommenderade kommittén för humanläkemedel (CHMP) att en ändring av 
godkännandet för försäljning för läkemedlen Opdivo (nivolumab) och Yervoy (ipilimumab) kan beviljas. 
Ändringen gällde användningen av båda läkemedlen tillsammans för att behandla njurcellskarcinom 
(njurcancer). Företaget som ansökte om ändringen av godkännandet är Bristol-Myers Squibb Pharma 
EEIG.
Den 26 juli 2018 antog CHMP först ett negativt yttrande om användningen av Opdivo och Yervoy för 
behandling av njurcellskarcinom. På företagets begäran omprövade CHMP sitt yttrande. Efter 
omprövningen antog CHMP den 15 november 2018 ett slutligt positivt yttrande med 
rekommendationen att ändringen av godkännandet för försäljning av Opdivo och Yervoy kan beviljas, 
men begärde samtidigt att företaget skulle genomföra en studie för att samla in ytterligare data.
Vad är Opdivo och Yervoy?
Opdivo och Yervoy är cancerläkemedel. De innehåller de aktiva substanserna nivolumab och 
ipilimumab.
Opdivo har varit godkänt sedan juni 2015. Det ges redan som enda behandling för att behandla 
njurcellskarcinom hos patienter som tidigare fått andra cancerläkemedel. Det används också för att 
behandla följande cancersjukdomar: melanom (en hudcancer), icke-småcellig lungcancer, klassiskt 
Hodgkins lymfom (en blodcancer), skivepitelcancer i huvud och hals samt urotelial cancer (cancer i 
urinblåsan och urinvägarna).
Yervoy har varit godkänt sedan juli 2011. Det används för att behandla vuxna med avancerat 
melanom.
Mer information om de aktuella användningarna av Opdivo och Yervoy finns på myndighetens 
webbplats.
30 Churchill Place ● Canary Wharf ● London E14 5EU ● United Kingdom
Telephone +44 (0)20 3660 6000 Facsimile +44 (0)20 3660 5555
Send a question via our website www.ema.europa.eu/contact
An agency of the European Union  
© European Medicines Agency, 2018. Reproduction is authorised provided the source is acknowledged.
Vad ska Opdivo och Yervoy användas för?
Opdivo och Yervoy ska användas tillsammans och ges till patienter med tidigare obehandlat avancerat 
njurcellskarcinom som bedöms ha måttlig till stor risk att förvärras.
Hur verkar Opdivo och Yervoy?
Den aktiva substansen i både nivolumab och ipilimumab är en monoklonal antikropp, som är en typ av 
protein som har utformats för att känna igen och binda till en specifik struktur.
Nivolumab binds till en receptor som kallas PD-1 och som finns i en viss typ av celler i immunsystemet 
som kallas T-celler. Cancerceller kan producera proteiner (PD-L1 och PD-L2) som binder till denna 
receptor och stänger av aktiviteten hos T-cellerna så att de inte kan angripa cancern. Genom att binda 
till receptorn förhindrar nivolumab att PD-L1 och PD-L2 stänger av T-cellerna, vilket ökar 
immunsystemets förmåga att döda cancerceller.
Ipilimumab binder till och blockerar aktiviteten hos CTLA-4, ett protein som kontrollerar T-cellernas 
aktivitet. När ipilimumab blockerar CTLA-4 aktiverar detta T-cellerna som då kan föröka sig och ta sig 
in i tumörer och döda tumörcellerna.
Vad lämnade företaget in som stöd för sin ansökan?
Företaget lade fram resultaten från en huvudstudie på 1 096 patienter med tidigare obehandlat 
avancerat njurcellskarcinom. Studien jämförde behandling med Opdivo plus Yervoy med behandling 
med sunitinib, ett annat cancerläkemedel. Man tittade på patienternas svar på behandlingen och hur 
länge de levde respektive levde utan att sjukdomen förvärrades.
Vad var det som främst fick CHMP att först avge ett negativt yttrande?
Även om förbättringar i överlevnaden kunde ses hos tidigare obehandlade patienter som fick 
kombinationen Opdivo och Yervoy jämfört med sunitinib fanns det inga belägg för att Yervoy bidrog till 
dessa resultat och i så fall i vilken grad. Det är känt att Opdivo ensamt har nytta för tidigare 
behandlade patienter med njurcellskarcinom. Detta betyder att CHMP inte kunde veta om tillägget av 
Yervoy till Opdivo gav ytterligare nytta. Samtidigt stod det klart att kombinationen med Yervoy 
resulterade i fler biverkningar än vad som sågs med Opdivo ensamt.
Vid den tidpunkten ansåg CHMP därför att kombinationen inte kunde godkännas eftersom det 
saknades kunskaper om vad Yervoy bidrog med.
Vad hände under omprövningen?
Under omprövningen gick CHMP igenom alla data igen och rådgjorde med en grupp cancerexperter och 
cancerpatienter. CHMP diskuterade även möjligheten att begära in ytterligare data efter att 
kombinationen godkänts.
Vilka var CHMP:s slutsatser efter omprövningen?
CHMP ansåg att resultaten från huvudstudien som jämförde Opdivo och Yervoy med sunitinib visade en 
kliniskt viktig ökning av patienternas överlevnad med kombinationen och att biverkningarna var 
acceptabla. Även om man inte visste exakt på vilket sätt Yervoy bidrog, omprövade CHMP data från 
andra icke-kliniska och kliniska studier, däribland studier med kombinationen vid relevanta andra 
cancertyper och ansåg att nyttan med Yervoy i kombinationen var tillräckligt visad. CHMP ansåg att 
Positivt yttrande om ändringen av godkännandet för försäljning för Opdivo 
(nivolumab) och Yervoy (ipilimumab)
EMA/852841/2018
Sida 2/3
fördelarna med kombinationen till stor del övervägde riskerna och rekommenderade därför att 
ändringen av godkännandet för försäljning kan beviljas. Företaget måste dock genomföra en studie för 
att fastställa exakt hur Yervoy bidrar i kombinationen och utreda om riskerna kan minimeras 
ytterligare.
Positivt yttrande om ändringen av godkännandet för försäljning för Opdivo 
(nivolumab) och Yervoy (ipilimumab)
EMA/852841/2018
Sida 3/3
