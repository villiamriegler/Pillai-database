EMA/520660/2016 
EMEA/H/C/000668 
Sammanfattning av EPAR för allmänheten 
Ganfort 
bimatoprost/timolol 
Detta är en sammanfattning av det offentliga europeiska utredningsprotokollet (EPAR) för Ganfort. Det 
förklarar hur kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Ganfort? 
Ganfort är en ögondroppslösning som innehåller två aktiva substanser: bimatoprost (0,3 mg/ml) och 
timolol (5 mg/ml). 
Vad används Ganfort för? 
Ganfort används för att minska trycket inne i ögat. Det ges till vuxna med öppenvinkelglaukom eller 
okulär hypertension som inte svarar tillräckligt på behandling med ögondroppar som innehåller 
betablockerare eller prostaglandinanaloger (andra läkemedel som används vid dessa tillstånd). 
Okulär hypertension innebär att trycket i ögat är högre än normalt. Vid öppenvinkelglaukom beror det 
höga trycket på att vätska inte kan dräneras ut ur ögat. 
Läkemedlet är receptbelagt. 
Hur används Ganfort? 
Ganfort ges som en droppe i det (de) berörda ögat (ögonen) en gång dagligen, antingen på morgonen 
eller på kvällen. Det ska ges vid samma tid varje dag. Om mer än ett slags ögondroppar används 
samtidigt ska dessa ges med minst fem minuters mellanrum. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Frågor kan ställas via vår webbplats www.ema.europa.eu/contact 
An agency of the European Union  
© European Medicines Agency, 2016. Reproduction is authorised provided the source is acknowledged. 
 
 
  
 
 
 
 
Hur verkar Ganfort? 
Ett förhöjt tryck inuti ögat ger upphov till skador på näthinnan (det ljuskänsliga membranet i ögats 
bakre del) och på synnerven som sänder signaler från ögat till hjärnan. Detta kan leda till allvarlig 
synförlust och till och med blindhet. Ganfort sänker trycket och minskar därmed skaderisken. 
Ganfort innehåller två aktiva substanser, bimatoprost och timolol, som sänker trycket i ögat på olika 
sätt. Bimatoprost är en prostaglandinanalog (en kopia av den naturliga substansen prostaglandin) som 
verkar genom att öka dräneringen av vätska från ögat. Bimatoprost som enda behandling har redan 
godkänts av Europeiska unionen under namnet Lumigan. Timolol är en betablockerare som verkar 
genom att minska vätskeproduktionen i ögat. Timolol har ofta använts för att behandla glaukom sedan 
1970-talet. Kombinationen av de två aktiva substanserna har en additiv effekt och sänker trycket i 
ögat mer än om de två läkemedlen ges var för sig. 
Hur har Ganforts effekt undersökts? 
Fyra huvudstudier har genomförts på 1 964 vuxna med okulär hypertension eller glaukom. I studierna 
jämfördes effekten av Ganfort med effekten av bimatoprost eller timolol var för sig, eller av 
bimatoprost och timolol som togs samtidigt, efter tre veckors till fyra månaders behandling. 
Huvudeffektmåttet var den genomsnittliga minskningen av trycket i ögat eller antalet patienter vars 
tryck i ögat nådde under målet på 18 mmHg (normalt tryck i ögat). 
Vilken nytta har Ganfort visat vid studierna? 
Studierna visade överlag att Ganfort är effektivt för att sänka trycket i ögat. Värdena sänktes med 
omkring 8–10 mmHg. Ganfort var effektivare än enbart timolol och lika effektivt som bimatoprost. 
Ganfort var dock effektivare än bimatoprost hos patienter vars tryck inte kunde kontrolleras med 
ögondroppar som enbart innehöll prostaglandin. Ganfort sänkte trycket till under 18 mmHg hos 
18,7 procent av Ganfort-patienterna jämfört med hos 10,2 procent av dem som fick enbart 
bimatoprost. Dessutom hade fler patienter som fick Ganfort en sänkning av trycket på mer än 
20 procent (67,9 procent mot 48,9 procent). 
Ganfort visade sig vidare vara lika effektivt som bimatoprost och timolol när dessa gavs samtidigt. 
Vilka är riskerna med Ganfort? 
Den vanligaste biverkningen som orsakas av Ganfort (uppträder hos fler än 1 av 10 patienter) är 
konjunktival hyperemi (ökat blodtillflöde till ögat, vilket leder till röda ögon). En fullständig förteckning 
över biverkningar som rapporterats för Ganfort finns i bipacksedeln. 
Ganfort får inte ges till patienter med astma eller svåra lungsjukdomar och inte heller till patienter med 
vissa hjärtproblem. En fullständig förteckning över restriktioner finns i bipacksedeln. 
Varför har Ganfort godkänts? 
CHMP fann att nyttan med Ganfort är större än riskerna och rekommenderade att Ganfort skulle 
godkännas för försäljning. 
Vad görs för att garantera säker och effektiv användning av Ganfort? 
Rekommendationer och försiktighetsåtgärder som hälso- och sjukvårdspersonal och patienter ska vidta 
för säker och effektiv användning av Ganfort har tagits med i produktresumén och bipacksedeln. 
Ganfort  
EMA/520660/2016  
Sida 2/3 
 
 
 
 
Mer information om Ganfort 
Den 19 maj 2006 beviljade Europeiska kommissionen ett godkännande för försäljning av Ganfort som 
gäller i hela EU. 
EPAR för Ganfort finns i sin helhet på EMA:s webbplats ema.europa.eu/Find medicine/Human 
medicines/European Public Assessment Reports. Mer information om behandling med Ganfort finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 07-2016. 
Ganfort  
EMA/520660/2016  
Sida 3/3 
 
 
 
 
