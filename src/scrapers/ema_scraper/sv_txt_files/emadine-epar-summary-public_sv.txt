EMA/193648/2014 
EMEA/H/C/000223 
Sammanfattning av EPAR för allmänheten  
Emadine 
emedastin 
Detta är en sammanfattning av det offentliga europeiska utredningsprotokollet (EPAR) för Emadine. 
Det förklarar hur kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas. 
Vad är Emadine? 
Emadine är en klar ögondroppslösning. Den innehåller den aktiva substansen emedastin (0,5 mg/ml). 
Emadine finns i flaska och endosbehållare. 
Vad används Emadine för? 
Emadine används för att behandla symtom på säsongsbunden allergisk konjunktivit (inflammation i 
ögonen orsakad av pollen hos patienter med hösnuva). Symtomen är bland annat klåda, rodnad och 
svullnad. Emadine ges till vuxna och barn från tre års ålder. 
Läkemedlet är receptbelagt. 
Hur används Emadine? 
Emadine ges som en droppe i det (de) drabbade ögat (ögonen) två gånger dagligen. Effekterna av 
läkemedlet har inte undersökts under en längre behandlingsperiod än sex veckor. Om mer än en typ 
av ögondroppar används ska var och en tas med minst 10 minuters mellanrum. Ögonsalvor ska 
användas sist. 
Emadine rekommenderas inte för behandling av patienter som är äldre än 65 år eller patienter som har 
lever- eller njurproblem. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2014. Reproduction is authorised provided the source is acknowledged. 
 
 
 
  
 
 
 
 
Hur verkar Emadine? 
Den aktiva substansen i Emadine, emedastin, är ett antihistamin. Det verkar genom att blockera de 
receptorer som histamin normalt fäster på. Histamin är ett ämne i kroppen som orsakar allergisymtom. 
När receptorerna blockeras kan histaminet inte verka och därför minskar allergisymtomen. 
Hur har Emadines effekt undersökts? 
Emadine har jämförts med levokabastin (ett annat antihistamin) i en huvudstudie som omfattade 
222 patienter i åldern fyra år och uppåt med säsongsbunden konjunktivit. Det viktigaste måttet på 
effekt var minskad klåda och rodnad, vilket mättes enligt en niogradig skala i upp till sex veckor. 
Företaget lade också fram resultat från studier där patienterna behandlades med Emadine, levokabastin 
eller placebo (overksam behandling) innan de exponerades för en allergen. Detta är ett test där en 
patient som har en allergi men som för tillfället inte uppvisar några allergisymtom ges en bestämd dos 
av en allergen (det ämne som personen är allergisk mot) för att utlösa en allergisk reaktion. 
Vilken nytta har Emadine visat vid studierna? 
Emadine var lika effektivt som levokabastin när det gäller att minska symtomen på säsongsbunden 
konjunktivit. I båda patientgrupperna minskade graden av klåda från omkring 5,1 i början av studien till 
omkring 3,8 efter fem minuter och omkring 2,7 efter två timmar. Liknande resultat observerades för 
graden av rodnad, som minskade från 4,5 till 3,7 efter fem minuter och till 2,7 efter två timmar. Efter 
sex veckors användning minskade graden av klåda från i genomsnitt omkring 3,9 den första dagen till 
0,8 med Emadine och till 2,0 med levokabastin. När det gäller rodnad minskade graden från omkring 
2,7 till 0,5 med Emadine och till 1,1 med levokabastin. Liknande resultat erhölls för både vuxna och 
barn. 
Resultatet av allergenexponeringen gav stöd för dessa resultat. 
Vilka är riskerna med Emadine? 
De vanligaste biverkningarna som orsakas av Emadine (uppträder hos 1–2 patienter av 100) är 
ögonsmärta, pruritus (klåda) i ögonen och konjunktival hyperemi (ökat blodtillflöde till ögat, vilket 
leder till röda ögon). 
Flaskan med Emadine innehåller bensalkoniumklorid, som man vet missfärgar mjuka kontaktlinser. 
Personer som använder mjuka kontaktlinser bör därför vara försiktiga. En fullständig förteckning över 
biverkningar och restriktioner för Emadine finns i bipacksedeln. 
Varför har Emadine godkänts? 
Kommittén för humanläkemedel (CHMP) fann att nyttan med Emadine är större än riskerna för 
symtomatisk behandling av säsongsbunden allergisk konjunktivit. Kommittén rekommenderade att 
Emadine skulle godkännas för försäljning. 
Mer information om Emadine 
Den 27 januari 1999 beviljade Europeiska kommissionen ett godkännande för försäljning av Emadine 
som gäller i hela EU. 
Emadine  
EMA/193648/2014 
Sida 2/3 
 
 
 
EPAR finns i sin helhet på EMA:s webbplats: ema.europa.eu/Find medicine/Human medicines/European 
public assessment reports. Mer information om behandling med Emadine finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 04-2014. 
Emadine  
EMA/193648/2014 
Sida 3/3 
 
 
 
