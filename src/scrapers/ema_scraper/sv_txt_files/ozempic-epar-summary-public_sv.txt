EMA/849609/2017  
EMEA/H/C/004174 
Sammanfattning av EPAR för allmänheten 
Ozempic 
semaglutid 
Detta är en sammanfattning av det offentliga europeiska utredningsprotokollet (EPAR) för Ozempic. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Ozempic ska användas. 
Praktisk information om hur Ozempic ska användas finns i bipacksedeln. Du kan också kontakta din 
läkare eller apotekspersonal. 
Vad är Ozempic och vad används det för? 
Ozempic är ett läkemedel mot diabetes som används tillsammans med kost och motion för att 
behandla vuxna med typ 2-diabetes som inte kontrolleras tillräckligt väl. 
Ozempic kan ges som enda behandling till patienter som inte kan ta metformin (ett annat läkemedel 
mot diabetes). Det kan också användas som tilläggsbehandling till andra diabetesläkemedel. 
Ozempic innehåller den aktiva substansen semaglutid.  
Hur används Ozempic? 
Ozempic finns som injektionsvätska, lösning i förfyllda injektionspennor och är receptbelagt. Det 
injiceras under huden i buken, låret eller överarmen. 
Startdosen av Ozempic är 0,25 mg en gång i veckan. Efter fyra veckor ska denna dos höjas till 0,5 mg. 
Dosen kan vid behov höjas ytterligare, upp till högst 1 mg en gång i veckan. Mer information finns i 
bipacksedeln. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
© European Medicines Agency, 2018. Reproduction is authorised provided the source is acknowledged. 
 
 
 
 
  
 
 
 
 
Hur verkar Ozempic? 
Den aktiva substansen i Ozempic, semaglutid, är en så kallad GLP-1-receptoragonist. Den verkar på 
samma sätt som GLP-1 (ett hormon som produceras i tarmarna) genom att öka den mängd insulin 
som bukspottkörteln frisätter som svar på intag av mat. Detta bidrar till att hålla blodsockret under 
kontroll. 
Vilken nytta med Ozempic har visats i studierna? 
Studier har visat att Ozempic är effektivt för att sänka blodsockernivåerna och minska risken för 
hälsokomplikationer hos patienter med typ 2-diabetes. 
Fem studier på över 4 000 patienter visade att Ozempic sänkte nivåerna av HbA1c (ett mått på 
blodsocker) med mellan 1,2 och 1,8 procentenheter under 10–13 månader. Ozempic var gynnsamt i 
dessa studier jämfört med andra behandlingar, sitagliptin, exenatid och insulin glargin (som ledde till 
sänkningar på 0,55, 0,92, respektive 0,83 procentenheter) samt placebo (sänkningar på upp till 0,09 
procentenheter). Dessutom visade resultaten att behandling med Ozempic var förknippad med en 
gynnsam viktminskning. 
Ytterligare en studie på 3 000 diabetespatienter med hög risk för hjärtproblem visade att hjärtinfarkt, 
stroke eller dödsfall totalt sett inträffade mindre ofta hos patienter som behandlades med Ozempic 
(6,6 procent) än med placebo (8,9 procent). När man ser på de tre ”händelserna” var för sig, fick färre 
patienter som tog Ozempic hjärtinfarkt eller stroke, medan dödsfallen av hjärtproblem var liknande i 
de två grupperna.  
Vilka är riskerna med Ozempic? 
De vanligaste biverkningarna som orsakas av Ozempic (kan uppträda hos fler än 1 av 10 personer) är 
problem med matsmältningssystemet, såsom diarré, kräkningar och illamående. Dessa är lindriga eller 
måttliga och kortvariga. Allvarlig försämring av diabetesretinopati (skada på näthinnan, det 
ljuskänsliga membranet i ögats bakre del) är vanligt (kan drabba upp till 1 av 10 personer). 
En fullständig förteckning över biverkningar och restriktioner för Ozempic finns i bipacksedeln. 
Varför godkänns Ozempic? 
Ozempic visade sig vara effektivt när det gäller att hålla blodsockret under kontroll. Behandling med 
Ozempic medförde dessutom viktminskning, vilket anses gynnsamt för patienter med diabetes. 
Ozempic visade sig också vara effektivt för att minska uppkomsten av allvarliga hälsokomplikationer 
förknippade med diabetes, såsom hjärtattack och stroke.  
Vad gäller säkerheten ansågs denna vara i linje med den för andra läkemedel av samma klass. 
Biverkningarna på matsmältningssystemet anses vara hanterbara. Försämring av diabetesretinopati 
har också observerats och kommer att undersökas närmare. 
Europeiska läkemedelsmyndigheten fann att nyttan med Ozempic är större än riskerna och 
rekommenderade att Ozempic skulle godkännas för försäljning i EU. 
Vad görs för att garantera säker och effektiv användning av Ozempic? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Ozempic har tagits med i produktresumén och bipacksedeln. 
Ozempic  
Error! Unknown document property name. 
Sida 2/3 
 
 
 
Övrig information om Ozempic 
EPAR för Ozempic finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Ozempic finns i 
bipacksedeln (ingår också i EPAR). Du kan också kontakta din läkare eller apotekspersonal. 
Ozempic  
Error! Unknown document property name. 
Sida 3/3 
 
 
 
 
