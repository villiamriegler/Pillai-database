EMA/2113/2022 
EMEA/H/C/004869 
Oxbryta (voxelotor) 
Sammanfattning av Oxbryta och varför det är godkänt inom EU 
Vad är Oxbryta och vad används det för? 
Oxbryta är ett läkemedel som används för att behandla hemolytisk anemi (upptrappad nedbrytning av 
röda blodkroppar) hos patienter från 12 års ålder som har sicklecellanemi. Oxbryta kan ges ensamt 
eller tillsammans med ett annat läkemedel mot sicklecellanemi, hydroxikarbamid. 
Sicklecellanemi är en genetisk sjukdom som innebär att patienten producerar en onormal form av 
hemoglobin (det protein i de röda blodkropparna som transporterar syre). De röda blodkropparna 
stelnar, blir klibbiga och ändrar form från att vara runda skivor till att se ut som halvcirkelformade 
skäror. Sicklecellanemi är sällsynt och Oxbryta klassificerades som särläkemedel (ett läkemedel som 
används vid sällsynta sjukdomar) den 18 november 2016. Mer information om klassificeringen som 
särläkemedel finns här: 
ema.europa.eu/medicines/human/orphan-designations/eu-3-16-1769. 
Oxbryta innehåller den aktiva substansen voxelotor. 
Hur används Oxbryta? 
Oxbryta är receptbelagt och behandling ska inledas av en läkare med erfarenhet av att behandla 
sicklecellanemi. 
Läkemedlet finns som tabletter som ska tas genom munnen. Den vanliga rekommenderade dosen är 
1 500 mg en gång om dagen. 
För mer information om hur du använder Oxbryta, läs bipacksedeln eller tala med läkare eller 
apotekspersonal. 
Hur verkar Oxbryta? 
Vid sicklecellanemi frisätter det onormala hemoglobinet syret som det transporterar och klumpar sedan 
ihop sig till rigida kedjor. Under denna process blir de röda blodkropparna halvmåneformade och mer 
kortlivade. Detta leder till ökad risk för att blodkärlen täpps till, men innebär också att de röda 
blodkropparna blir färre och att mängden syretransporterande hemoglobin minskar. Den aktiva 
substansen i Oxbryta, voxelotor, verkar genom att förbättra hemoglobinets förmåga att hålla kvar syre 
och hindra de röda blodkropparna från att klibba ihop till kedjor. Detta bidrar till att de röda 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact  Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
blodkropparna kan behålla sin normala form och flexibilitet, vilket i sin tur minskar deras snabba 
nedbrytning och gör att de lever längre. 
Vilka fördelar med Oxbryta har visats i studierna? 
I en huvudstudie på 247 patienter i åldern 12–64 år med sicklecellanemi visades Oxbryta ha positiva 
effekter mot hemolytisk anemi. Patienterna fick Oxbryta eller placebo (overksam behandling) och de 
patienter som sedan tidigare tog hydroxikarbamid fick fortsätta med det läkemedlet. När behandlingen 
inleddes var hemoglobinnivåerna i genomsnitt 8,5 g per dl blod. Efter 24 veckors behandling hade 
hemoglobinnivåerna förbättrats med minst 1 g per dl hos omkring 51 procent av de patienter som fick 
Oxbryta i en daglig dos på 1 500 mg (46 av 90 patienter) jämfört med 6,5 procent av dem som fick 
placebo (6 av 92). Genom andra mätvärden kunde man också se att nedbrytningen av röda 
blodkroppar minskade med Oxbryta. 
Vilka är riskerna med Oxbryta? 
De vanligaste biverkningarna som orsakas av Oxbryta (kan förekomma hos fler än 1 av 10 användare) 
är huvudvärk, diarré och buksmärta (magont). De allvarligaste biverkningarna, som förekommer hos 
omkring 1 av 100 användare, är huvudvärk och (allergiska) överkänslighetsreaktioner. 
En fullständig förteckning över biverkningar och restriktioner för Oxbryta finns i bipacksedeln. 
Varför är Oxbryta godkänt i EU? 
Befintliga behandlingar mot sicklecellanemi omfattar redan läkemedel som förhindrar de smärtsamma 
kriser som uppstår när de halvmåneformade blodkropparna blockerar blodtillförseln till vitala organ. Det 
finns dock ett ouppfyllt medicinskt behov av behandlingar för att hantera den anemi som är förknippad 
med sjukdomen och som leder till trötthet och kronisk smärta och även bidrar till andra komplikationer. 
Oxbryta har visats förbättra anemin genom att höja hemoglobinnivåerna och minska nedbrytningen av 
röda blodkroppar. Det är ännu oklart i vilken utsträckning detta kommer att förbättra de kliniska 
symtomen och livskvaliteten på längre sikt, eftersom läkemedlet också kan komma att minska 
hemoglobinets förmåga att frisätta syre till kroppens vävnader. Med tanke på att biverkningarna tycks 
vara begränsade och hanterbara fann dock Europeiska läkemedelsmyndigheten (EMA) att fördelarna 
med Oxbryta är större än riskerna och att Oxbryta kan godkännas för försäljning i EU. 
Vad görs för att garantera säker och effektiv användning av Oxbryta? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Oxbryta har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Oxbryta kontinuerligt. Misstänkta 
biverkningar som har rapporterats för Oxbryta utvärderas noggrant och nödvändiga åtgärder vidtas för 
att skydda patienterna. 
Mer information om Oxbryta 
Mer information om Oxbryta finns på EMA:s webbplats:  
ema.europa.eu/medicines/human/EPAR/oxbryta. 
Oxbryta (voxelotor)  
EMA/2113/2022 
Sida 2/2 
 
 
 
