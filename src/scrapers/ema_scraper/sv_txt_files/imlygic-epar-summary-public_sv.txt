EMA/708487/2015 
EMEA/H/C/002771 
Sammanfattning av EPAR för allmänheten 
Imlygic 
talimogen laherparepvek 
Detta är en sammanfattning av det offentliga europeiska utredningsprotokollet (EPAR) för Imlygic. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Imlygic ska användas. 
Praktisk information om hur Imlygic ska användas finns i bipacksedeln. Du kan också kontakta din 
läkare eller apotekspersonal. 
Vad är Imlygic och vad används det för? 
Imlygic är ett cancerläkemedel som används för att behandla vuxna med melanom (en typ av 
hudcancer) som inte kan avlägsnas kirurgiskt och som har spridit sig till andra delar av kroppen (men 
inte till skelettet, lungorna, hjärnan och andra inre organ). 
Imlygic är en typ av läkemedel för avancerad terapi som kallas ”genterapiprodukt”. Det är en typ av 
läkemedel som verkar genom att föra in gener i kroppens celler. Det innehåller den aktiva substansen 
talimogen laherparepvek. 
Hur används Imlygic? 
Behandling med Imlygic ska inledas och ges under överinseende av en läkare med utbildning i 
behandlingen av cancer. 
Imlygic finns som en injektionsvätska, lösning i två olika styrkor. Det ges som en injektion i 
melanomtumörer. Den första dosen ges med den lägre styrkan av Imlygic, medan efterföljande doser 
använder den högre styrkan. Den andra dosen ges tre veckor efter den första dosen och behandlingen 
fortsätter varannan vecka under minst sex månader, om inte läkaren anser att patienten inte drar 
nytta av läkemedlet. Den mängd som ska injiceras beror på tumörens storlek och antalet tumörer som 
ska injiceras. Mer information finns i produktresumén (ingår också i EPAR). 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
 
  
 
 
 
 
Hur verkar Imlygic? 
Den aktiva substansen i Imlygic, talimogen laherparepvek, är en typ av genterapi som kallas 
”onkolytiskt virus”. Den har utvecklats från försvagade herpes simplex-virus 1 (munsårsvirus). Viruset 
har ändrats så att det kan infektera och fortplanta sig inuti melanomceller. Imlygic använder 
melanomcellernas eget maskineri för att fortplanta sig, och tar slutligen över melanomcellerna och 
dödar dem. Även om Imlygic kan komma in i friska celler, har det inte utformats för att det ska 
fortplanta sig inuti dem. 
Dessutom gör Imlygic att de infekterade melanomcellerna producerar ett protein som kallas GM-CSF. 
Detta protein stimulerar patientens immunsystem (kroppens naturliga försvar) att känna igen och 
förstöra melanomceller. 
Vilken nytta med Imlygic har visats i studierna? 
Imlygic har studerats i en huvudstudie på 436 patienter med melanom som inte kunde avlägsnas 
kirurgiskt och hade spridit sig till andra delar av kroppen (men inte till skelettet och hjärnan). I 
studien, som varade 24 månader, jämfördes Imlygic med GM-CSF injicerat under huden. Det viktigaste 
måttet på effekt var andelen patienter som svarade på behandling och hos vilka svaret varade i minst 
sex månader innan patienternas hälsa försämrades eller de behövde annan behandling. Svaret på 
behandling definierades som en minskning på minst 50 procent av tecknen på melanom. 
I undergruppen av patienter i studien (249 patienter) vars sjukdom inte hade spridit sig till lungorna 
eller andra inre organ, hade 25 procent (41 av 163) av patienterna som behandlades med Imlygic ett 
kvarstående svar på behandling, jämfört med omkring 1 procent (1 av 86) av patienterna som 
behandlades med GM-CSF. 
Vilka är riskerna med Imlygic? 
De vanligaste biverkningarna som orsakas av Imlygic (kan uppträda hos fler än 1 av 4 personer) är 
trötthet, frossa, pyrexi (feber), illamående, influensaliknande sjukdom och smärta på injektionsstället. 
Dessa biverkningar var lindriga eller måttliga i svårighetsgrad. Den vanligaste allvarliga biverkningen 
(uppträder hos omkring 2 av 100 personer) var cellulit (infektion i hudens övre lager). Eftersom 
Imlygic innehåller ett herpesvirus kan det återaktiveras vid ett senare tillfälle och orsaka 
herpesinfektioner såsom munsår. Hos patienter med svagt immunsystem (t.ex. patienter med hiv) kan 
Imlygic orsaka mer utbredd sjukdom. Imlygic får inte ges till patienter med allvarligt nedsatt 
immunsystem, eftersom herpesinfektionen kan sprida sig till andra delar av kroppen om viruset 
återaktiveras. En fullständig förteckning över biverkningar och restriktioner som rapporterats för 
Imlygic finns i bipacksedeln. 
Varför godkänns Imlygic? 
Kommittén för humanläkemedel (CHMP) noterade att Imlygic är en behandling med en ny 
verkningsmekanism som kan vara ett värdefullt tillägg till befintliga behandlingar för framskridet 
melanom som inte kan avlägsnas kirurgiskt, ett område med ett ouppfyllt medicinskt behov. Hos 
patienter med melanom som inte kan avlägsnas kirurgiskt och har spridit sig till andra delar av 
kroppen (men inte till skelettet, hjärnan eller lungorna) minskade melanomtumörerna långvarigt vid 
behandling med Imlygic, även om det ännu inte är känt om detta kommer att innebära längre 
överlevnad. Vad gäller säkerheten tolererades Imlygic relativt väl och de flesta av biverkningarna var 
lindriga eller måttliga i svårighetsgrad. CHMP fann därför att nyttan med Imlygic är större än riskerna 
och rekommenderade att Imlygic skulle godkännas för försäljning i EU. 
Imlygic  
EMA/708487/2015 
Sida 2/3 
 
 
 
Vad görs för att garantera säker och effektiv användning av Imlygic? 
En riskhanteringsplan har tagits fram för att se till att Imlygic används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Imlygic. Där anges också lämpliga försiktighetsåtgärder som vårdpersonal och patienter ska vidta. 
Företaget har satt in ett kontrollerat distributionsprogram till kvalificerade centrum för att säkerställa 
att kraven på kylförvaring och hantering iakttas och för att kontrollera distributionen till patienterna. 
Som del av detta program kommer läkemedlet endast att tillhandahållas till läkare som har fått 
lämpligt utbildningsmaterial om risken för herpesinfektion, särskilt hos patienter med nedsatt 
immunsystem, om risken för överföring av viruset till vårdpersonal och andra nära kontakter till 
patienten (oavsiktlig exponering), samt om de nödvändiga försiktighetsåtgärder som ska vidtas när 
läkemedlet administreras och kasseras. Också patienterna kommer att få utbildningsmaterial liksom 
ett patientkort som informerar om riskerna med läkemedlet och hur man undviker oavsiktlig 
exponering för Imlygic. 
Företaget kommer dessutom att utföra tre studier för att närmare karakterisera nyttan och riskerna 
med Imlygic, däribland en studie av Imlygic hos patienter med framskridet melanom som kan 
avlägsnas kirurgiskt. 
I sammanfattningen av riskhanteringsplanen finns mer information. 
Mer information om Imlygic 
EPAR och sammanfattningen av riskhanteringsplanen finns i sin helhet på EMA:s 
webbplats ema.europa.eu/Find medicine/Human medicines/European public assessment reports. Mer 
information om behandling med Imlygic finns i bipacksedeln (ingår också i EPAR). Du kan också 
kontakta din läkare eller apotekspersonal. 
Imlygic  
EMA/708487/2015 
Sida 3/3 
 
 
 
 
