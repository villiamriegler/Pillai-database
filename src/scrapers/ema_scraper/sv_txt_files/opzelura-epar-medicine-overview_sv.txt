EMA/169873/2023 
EMEA/H/C/005843 
Opzelura (ruxolitinib) 
Sammanfattning av Opzelura och varför det är godkänt inom EU 
Vad är Opzelura och vad används det för? 
Opzelura är ett läkemedel som används för att behandla icke-segmentell vitiligo, en sjukdom som ger 
upphov till hudfläckar utan pigmentering på båda sidorna av kroppen. Hos patienter med vitiligo 
angriper immunsystemet melanocyterna (de hudceller som tillverkar pigment) och orsakar blekrosa 
eller vita fläckar på huden (depigmentering). Opzelura ges till vuxna och ungdomar från 12 års ålder 
med icke-segmentell vitiligo som även drabbar ansiktet. 
Opzelura innehåller den aktiva substansen ruxolitinib. 
Hur används Opzelura? 
Opzelura är receptbelagt och behandling ska inledas och övervakas av en läkare med erfarenhet av 
diagnos och behandling av icke-segmentell vitiligo. 
Opzelura finns som en kräm och ska appliceras på den depigmenterade huden två gånger om dagen. 
Opzelura ska inte appliceras på mer än 10 procent av kroppen på en och samma gång. 
Behandlingen kan behöva pågå i över 6 månader för att tillfredsställande återpigmentering av huden 
(återgång till normal hudfärg) ska uppnås. Läkaren kan avbryta behandlingen om ingen 
tillfredsställande förbättring ses efter ett års behandling. 
För mer information om hur du använder Opzelura, läs bipacksedeln eller tala med läkare eller 
apotekspersonal. 
Hur verkar Opzelura? 
Den aktiva substansen i Opzelura, ruxolitinib, verkar genom att blockera januskinas (JAK) 1 och 2, två 
typer av enzymer som medverkar i aktiviteten hos ämnet gammainterferon. Vid vitiligo tros 
gammainterferon spela en roll i samband med aktiviteten hos de celler i immunsystemet som angriper 
melanocyterna. Genom att blockera JAK1 och JAK2 minskar ruxolitinib immunsystemets förmåga att 
förstöra melanocyter så att dessa kan producera pigment igen. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Vilka fördelar med Opzelura har visats i studierna? 
Opzelura visades förbättra återpigmenteringen jämfört med placebo (overksam behandling) i två 
huvudstudier. 
Huvudmåttet på effekt var andelen patienter som uppnådde en förbättring på minst 75 procent av 
ansiktspigmenteringen efter 6 månader, vilket mättes med hjälp av en standardpoäng för 
ansiktsvitiligo (F-VASI75). 
De två studierna omfattade sammanlagt 661 patienter med icke-segmentell vitiligo. I genomsnitt 
uppnådde omkring 31 procent av patienterna som fick Opzelura en förbättring av 
ansiktspigmenteringen på minst 75 procent efter 6 månaders behandling, jämfört med omkring 
10 procent av dem som fick placebo. Studierna visade även att den totala kroppspigmenteringen efter 
6 månader hade förbättrats med minst 50 procent hos 22 procent av patienterna som fick Opzelura, 
jämfört med 6 procent av dem som fick placebo. För att mäta detta användes en standardpoäng för 
total kroppspigmentering (T-VASI50). 
Vilka är riskerna med Opzelura? 
En fullständig förteckning över biverkningar och restriktioner för Opzelura finns i bipacksedeln. 
Den vanligaste biverkningen som orsakas av Opzelura (kan förekomma hos upp till 1 av 10 användare) 
är akne på den plats där läkemedlet applicerats. 
Gravida eller ammande kvinnor får inte använda Opzelura. 
Varför är Opzelura godkänt i EU? 
Det har visats att Opzelura är effektivt för att återpigmentera hud hos patienter med icke-segmentell 
vitiligo. När det gäller säkerheten anses de biverkningar som orsakas av Opzelura vara godtagbara. 
Läkemedel innehållande ruxolitinib som tas genom munnen är förknippade med allvarliga biverkningar. 
Dessa förväntas dock inte uppträda med Opzelura eftersom det rör sig om en hudkräm, under 
förutsättning att den inte används på mer än 10 procent av kroppen per applicering. 
Europeiska läkemedelsmyndigheten (EMA) fann därför att fördelarna med Opzelura är större än 
riskerna och att Opzelura kan godkännas för försäljning i EU. 
Vad görs för att garantera säker och effektiv användning av Opzelura? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Opzelura har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Opzelura kontinuerligt. 
Misstänkta biverkningar som har rapporterats för Opzelura utvärderas noggrant och nödvändiga 
åtgärder vidtas för att skydda patienterna. 
Mer information om Opzelura 
Mer information om Opzelura finns på EMA:s webbplats: 
ema.europa.eu/medicines/human/EPAR/opzelura. 
Opzelura (ruxolitinib)  
EMA/169873/2023 
Sida 2/2 
 
 
 
