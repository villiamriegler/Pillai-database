EMA/304313/2021 
EMEA/H/C/003731 
Blincyto (blinatumomab) 
Sammanfattning av Blincyto och varför det är godkänt inom EU 
Vad är Blincyto och vad används det för? 
Blincyto är ett läkemedel som används för att behandla en blodcancer som kallas pre-B akut lymfatisk 
leukemi (ALL) hos patienter över ett års ålder när cancern har kommit tillbaka (recidiverat) eller inte 
har förbättrats efter tidigare behandling (refraktär). Det kan också ges till dessa patienter som en del 
av s.k. konsolideringsterapi för att förbättra remissionen. 
Blincyto ges också till vuxna som har behandlats för pre-B ALL och som har minimal kvarstående 
sjukdom (vilket innebär att de fortfarande har vissa spårbara cancerceller kvar i kroppen). 
Blincyto ges till patienter som är ”Philadelphiakromosomnegativa”, vilket innebär att patienternas 
cancerceller inte har en onormal kromosom som kallas Philadelphiakromosomen, samt till patienter 
som har proteinet CD19 fäst på sina cancerceller (CD19-positiva). 
Blincyto kan också ges till patienter som är ”Philadelphiakromosompositiva” om deras cancer inte har 
svarat på minst två tidigare behandlingar med läkemedel av typen tyrosinkinashämmare och om dessa 
patienter saknar alternativa behandlingsmöjligheter. Blincyto innehåller den aktiva substansen 
blinatumomab. 
ALL är en sällsynt sjukdom och Blincyto klassificerades som särläkemedel (ett läkemedel som används 
vid sällsynta sjukdomar) den 24 juli 2009. Mer information om klassificeringen som särläkemedel finns 
här. 
Hur används Blincyto? 
Blincyto är receptbelagt och behandling ska inledas av en läkare med erfarenhet av att behandla 
patienter med blodcancer. 
Blincyto ges genom infusion (dropp) i en ven med hjälp av en pump. 
För behandling av recidiverad eller refraktär pre-B ALL varierar dosens storlek beroende på patientens 
kroppsvikt. Blincyto ges som en infusion kontinuerligt under en fyra veckor lång behandlingscykel. 
Varje sådan cykel följs av ett två veckor långt behandlingsfritt intervall. Patienter som inte har några 
tecken på cancer efter två cykler kan behandlas med upp till tre extra cykler med Blincyto om 
fördelarna är större än risken för patienten. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
 An agency of the European Union  
© European Medicines Agency, 2021. Reproduction is authorised provided the source is acknowledged. 
 
 
 
 
 
 
 
 
För behandling av patienter med minimal kvarstående sjukdom varierar dosens storlek beroende på 
patientens kroppsvikt. Blincyto ges som en infusion kontinuerligt under en fyra veckor lång 
behandlingscykel. Efter den första induktionscykeln kan patienterna behandlas under upp till tre 
ytterligare behandlingscykler som var och en ges efter ett två veckor långt behandlingsfritt intervall. 
Innan patienterna får Blincyto ska de ges läkemedel som förhindrar feber och reaktioner till följd av 
infusionen. Patienterna ska även få kemoterapi som injiceras i ryggradsområdet för att förhindra 
leukemi i nervsystemet. 
Behandlingen kan avbrytas tillfälligt eller stoppas fullständigt om vissa biverkningar utvecklas. 
För mer information om hur du använder Blincyto, läs bipacksedeln eller tala med läkare eller 
apotekspersonal. 
Hur verkar Blincyto? 
Vid pre-B ALL nybildas vissa celler som ger upphov till B-celler (en typ av vita blodkroppar) alltför 
snabbt, och så småningom ersätter dessa onormala celler de normala blodkropparna. 
Den aktiva substansen i Blincyto, blinatumomab, är en antikropp som har utformats för att fästa vid 
ett protein (CD19) som finns på B-celler, inräknat ALL-celler. Dessutom fäster den vid ett annat protein 
(CD3) som finns på T-celler (en annan typ av vita blodkroppar). 
Blincyto verkar därför som en brygga genom att det sammanför T-celler och B-celler och aktiverar T-
cellerna till att frisätta ämnen som slutligen dödar de cancerösa B-cellerna. 
Vilka fördelar med Blincyto har visats i studierna? 
Blincyto har studerats i två huvudstudier på vuxna patienter med pre-B ALL vars leukemi hade kommit 
tillbaka eller inte hade förbättrats efter behandling. Patienterna fick Blincyto i upp till fem 
behandlingscykler och läkemedlet jämfördes inte med någon annan behandling. Huvudeffektmåttet 
byggde på procentandelen patienter vars ALL förbättrades efter två behandlingscykler, uppmätt som 
försvinnande av tecken på leukemi och fullständig eller delvis återgång av antalet blodkroppar till det 
normala. 
Den första studien, som omfattade 189 patienter med Philadelphiakromosomnegativ pre-B ALL, visade 
att huvudeffektmåttet förbättrades hos 43 procent (81 av 189) av patienterna som fick Blincyto. Hos 
de flesta patienter vars ALL förbättrades fanns det inga spår av cancerceller. Patienterna levde i 
genomsnitt cirka sex månader innan cancern kom tillbaka, vilket gjorde det möjligt för lämpliga 
patienter att genomgå en blodstamcellstransplantation. 
Den andra studien gjordes på patienter med Philadelphiakromosompositiv pre-B ALL som tidigare hade 
behandlats med minst två tyrosinkinashämmare. Resultaten visade att ALL förbättrades hos 36 procent 
av patienterna (16 av 45). 
I en studie på 70 barn från ett års ålder som hade Philadelphiakromosomnegativ pre-B ALL fann man 
att behandling med Blincyto ledde till att sjukdomen försvann hos 33 procent av patienterna. 
I en annan studie på 108 barn som var över 28 dagar gamla med recidiverad 
Philadelphiakromosomnegativ pre-B ALL med hög risk fann man att när Blincyto användes som en del 
av konsolideringsterapin drabbades 33 procent av patienterna av händelser (såsom återfall efter svar 
på behandling eller uteblivet svar) jämfört med 57 procent av patienterna som fick standardiserad 
kemoterapi för konsolidering. 
Blincyto (blinatumomab)  
EMA/304313/2021  
Sida 2/4 
 
 
 
Blincyto undersöktes också i en huvudstudie med 116 patienter med minimal kvarstående sjukdom. I 
denna studie jämfördes inte Blincyto med någon annan behandling. Resultaten visade att cirka 
78 procent av patienterna inte hade kvarstående cancerceller i någon mätbar omfattning efter 
behandling med Blincyto. 
Vilka är riskerna med Blincyto? 
De vanligaste biverkningarna som orsakas av Blincyto (kan förekomma hos fler än 1 av 10 användare) 
är infektioner, feber, infusionsrelaterade reaktioner (t.ex. feber, blodtrycksförändringar och utslag), 
huvudvärk, febril neutropeni (låga halter av en typ av vita blodkroppar som kallas neutrofiler, med 
feber), förstoppning, illamående, diarré, kräkningar, anemi (lågt antal röda blodkroppar), ödem 
(svullnad på grund av vätskeansamling), neutropeni (låga nivåer av neutrofiler, en typ av vita 
blodkroppar), leukopeni (låga halter av vita blodkroppar), trombocytopeni (lågt antal blodplättar), 
förändringar i leverfunktionen (påvisade genom blodprov), tremor (skakningar), ryggvärk, 
frossbrytningar, lågt blodtryck, låga halter av immunglobuliner (antikroppar), 
cytokinfrisättningssyndrom (en livshotande sjukdom som kan orsaka feber, kräkningar, andfåddhet, 
smärta och lågt blodtryck), snabb hjärtrytm, sömnlöshet, smärta i armar och ben, buksmärta, hosta 
och utslag. 
De allvarligaste biverkningarna var infektioner, neutropeni med eller utan feber, neurologiska 
händelser (t.ex. förvirring, skakningar, yrsel, domningar eller stickningar), cytokinfrisättningssyndrom 
och tumörlyssyndrom (en livshotande komplikation till följd av nedbrytningen av cancerceller). En 
fullständig förteckning över biverkningar som rapporterats för Blincyto finns i bipacksedeln. 
Blincyto får inte ges till ammande kvinnor. En fullständig förteckning över restriktioner finns i 
bipacksedeln. 
Varför är Blincyto godkänt i EU? 
Europeiska läkemedelsmyndigheten (EMA) fann att fördelarna med Blincyto är större än riskerna och 
att Blincyto kan godkännas för försäljning i EU. EMA konstaterade att Blincyto är gynnsamt för 
högriskpatienter (vuxna och barn) med Philadelphiakromosomnegativ pre-B ALL som har få 
behandlingsalternativ och en i allmänhet dålig prognos. Blincyto har också en gynnsam effekt hos 
vuxna som har behandlats mot pre-B ALL och som löper stor risk för att cancern ska komma tillbaka. 
Läkemedlet är även effektivt hos vuxna patienter som är Philadelphiakromosompositiva och vars 
sjukdom inte har svarat på tidigare behandling med läkemedel av typen tyrosinkinashämmare. 
Säkerhetsprofilen för Blincyto ansågs godtagbar under förutsättning att rekommendationerna om dess 
användning följs. 
Blincyto har godkänts enligt reglerna om ”villkorat godkännande”, men företaget har senare lämnat in 
fler belägg om läkemedlet. EMA har därför rekommenderat att Blincytos godkännande för försäljning 
inte längre bör vara villkorat. 
Vad görs för att garantera säker och effektiv användning av Blincyto? 
Företaget som marknadsför Blincyto ska lämna in data från två studier där Blincytos säkerhet och 
användning undersöks i klinisk praxis. 
Företaget kommer även att förse patienter och hälso- och sjukvårdspersonal med utbildningsmaterial 
om hur man ger Blincyto och hanterar riskerna med läkemedlet. Patienterna kommer dessutom att få 
ett patientvarningskort. 
Blincyto (blinatumomab)  
EMA/304313/2021  
Sida 3/4 
 
 
 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Blincyto har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Misstänkta biverkningar som har rapporterats för Blincyto utvärderas noggrant och nödvändiga 
åtgärder vidtas för att skydda patienter. 
Mer information om Blincyto 
Den 23 november 2015 beviljades Blincyto ett villkorat godkännande för försäljning som gäller i hela 
EU. Den 18 juni 2018 ändrades detta till ett fullständigt godkännande för försäljning. 
Mer information om Blincyto finns på EMA:s webbplats: 
ema.europa.eu/medicines/Human/EPAR/blincyto. 
Denna sammanfattning uppdaterades senast 06-2021. 
Blincyto (blinatumomab)  
EMA/304313/2021  
Sida 4/4 
 
 
 
 
