EMA/778097/2017 
EMEA/H/C/000250 
Sammanfattning av EPAR för allmänheten 
Stocrin 
efavirenz 
Detta är en sammanfattning av det offentliga europeiska utredningsprotokollet (EPAR) för Stocrin. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Stocrin ska användas. 
Praktisk information om hur Stocrin ska användas finns i bipacksedeln. Du kan också kontakta din 
läkare eller apotekspersonal. 
Vad är Stocrin och vad används det för? 
Stocrin är ett antiviralt läkemedel som används med andra antivirala läkemedel för att behandla 
patienter från tre års ålder som infekterats med humant immunbristvirus typ 1 (HIV-1), ett virus som 
ger upphov till förvärvat immunbristsyndrom (aids). 
Hur används Stocrin? 
Stocrin är receptbelagt och behandling ska inledas av läkare med erfarenhet av att behandla 
hivinfektion. Det finns som kapslar, tabletter och oral lösning och måste ges i kombination med andra 
antivirala läkemedel. Stocrin ska enligt rekommendation tas på fastande mage och utan någon mat till, 
lämpligen vid sänggåendet. 
Den rekommenderade dosen av Stocrin för vuxna är 600 mg en gång om dagen. För patienter i åldern 
3–17 år beror dosen på kroppsvikten. Patienter som inte klarar att svälja kapslar eller tabletter kan få 
Stocrin i form av oral lösning. Dosen av Stocrin kan behöva justeras hos patienter som tar vissa andra 
läkemedel samtidigt. 
Fullständig information finns i produktresumén (ingår också i EPAR). 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
 
Hur verkar Stocrin? 
Den aktiva substansen i Stocrin, efavirenz, är en icke-nukleosid omvänd transkriptashämmare 
(NNRTI). Den blockerar aktiviteten hos omvänt transkriptas, som är ett enzym som produceras av hiv 
som gör att viruset kan föröka sig i de celler det har infekterat. Genom att blockera detta enzym 
minskar Stocrin, när det tas i kombination med andra antivirala läkemedel, mängden hiv i blodet och 
håller den på en låg nivå. Stocrin botar inte hivinfektion eller aids, men kan motverka skador på 
immunsystemet och förhindra utvecklingen av infektioner och sjukdomar som är förknippade med aids. 
Vilken nytta med Stocrin har visats i studierna? 
Stocrin har visat sig vara till nytta för kontrollen av hivinfektion i tre huvudstudier på över 1 100 
vuxna. I samtliga studier var det viktigaste effektmåttet antalet patienter med omätbara nivåer av 
HIV-1 i blodet (virusbelastning) efter 24 eller 48 veckors behandling: 
• 
i den första studien jämfördes en kombination av Stocrin och antingen lamivudin och zidovudin 
eller indinavir (andra antivirala läkemedel) med en kombination av indinavir, lamivudin och 
zidovudin. 67 procent av de vuxna som behandlades med Stocrin i kombination med zidovudin och 
lamivudin hade virusbelastningar på under 400 kopior/ml efter 48 veckor, jämfört med 54 procent 
av dem som fick Stocrin och indinavir och 45 procent av dem som fick indinavir, lamivudin och 
zidovudin. 
• 
• 
I den andra studien jämfördes Stocrin i kombination med nelfinavir och två andra antivirala 
läkemedel med samma kombination utan Stocrin. Kombinationen med Stocrin var effektivare än 
den utan Stocrin: 70 procent respektive 30 procent av patienterna hade virusbelastningar på under 
500 kopior/ml efter 48 veckors behandling. 
I den tredje studien jämfördes tillägg av antingen Stocrin eller placebo (overksam behandling) till 
en kombination av antivirala läkemedel som innefattade indinavir plus två andra antivirala 
läkemedel, hos patienter som redan hade behandlats för sin hivinfektion. Fler patienter som fick 
Stocrin hade virusbelastningar på under 400 kopior/ml efter 24 veckor jämfört med dem som tog 
placebo. 
Liknande resultat sågs i en studie på 57 barn i åldern 3–16 år, som fick Stocrin i kombination med 
nelfinavir och andra antivirala läkemedel. 
Vilka är riskerna med Stocrin? 
Den vanligaste biverkningen som orsakas av Stocrin (uppträder hos fler än 1 av 10 patienter) är 
hudutslag. Stocrin förknippas också vanligtvis med yrsel, huvudvärk, illamående och trötthet. Om 
Stocrin tas tillsammans med mat kan detta leda till en ökad risk för biverkningar. En fullständig 
förteckning över biverkningar som rapporterats för Stocrin finns i bipacksedeln. 
Stocrin får inte ges till patienter med allvarlig leversjukdom. Stocrin kan påverka hjärtats elektriska 
aktivitet och får därför inte ges till patienter med hjärtproblem såsom förändringar i hjärtrytmen och 
hjärtaktiviteten, långsam hjärtfrekvens eller hjärtsvikt eller andra tillstånd som kan påverka hjärtats 
elektriska aktivitet, eller som har nära släktingar som har plötsligt avlidit av ett hjärttillstånd eller som 
har ett medfött hjärtproblem. Det får heller inte ges till patienter med förändrade nivåer av salt 
(elektrolyter) såsom kalium eller magnesium i blodet. 
Stocrin måste undvikas om patienterna tar vissa läkemedel eftersom det kan öka deras biverkningar 
eller minska deras effekt, eller eftersom kombinationen kan öka effekterna på hjärtat. Mer information 
finns i bipacksedeln. 
Stocrin  
EMA/778097/2017 
Sida 2/3 
 
 
 
Varför godkänns Stocrin? 
Europeiska läkemedelsmyndigheten (EMA) fann att nyttan med Stocrin är större än riskerna vid 
antiviral kombinationsbehandling av hivinfekterade vuxna, ungdomar och barn från tre år och uppåt 
och rekommenderade att Stocrin skulle godkännas för försäljning i EU. EMA noterade att Stocrin inte 
har studerats tillräckligt på patienter med avancerad sjukdom (CD4-celltal under 50 celler/mm3) eller 
efter behandling med proteashämmare (en annan typ av antiviralt läkemedel) som inte fungerade. 
EMA noterade också att det finns sparsamt med information om nyttan med en behandling som 
innefattar en proteashämmare för patienter som tidigare behandlats med Stocrin men där Stocrin 
slutat fungera, även om det inte finns några belägg som tyder på att proteashämmare inte skulle 
fungera på dessa patienter. 
Vad görs för att garantera säker och effektiv användning av Stocrin? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Stocrin har tagits med i produktresumén och bipacksedeln. 
Mer information om Stocrin 
Den 28 maj 1999 beviljade Europeiska kommissionen ett godkännande för försäljning av Stocrin som 
gäller i hela EU. 
EPAR för Stocrin finns i sin helhet på EMA:s webbplats ema.europa.eu/Find medicine/Human 
medicines/European public assessment reports.. Mer information om behandling med Stocrin finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 12-2017. 
Stocrin  
EMA/778097/2017 
Sida 3/3 
 
 
 
