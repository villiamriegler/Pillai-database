EMA/594159/2019 
EMEA/H/C/000752 
Atriance (nelarabin) 
Sammanfattning av Atriance och varför det är godkänt inom EU 
Vad är Atriance och vad används det för? 
Atriance är ett cancerläkemedel som används för behandling av patienter med akut lymfatisk leukemi 
av T-cellstyp (T-ALL) eller T-lymfoblastlymfom (T-LBL). Vid dessa former av cancer mångdubblas T-
lymfoblasterna (ett slags omogna vita blodkroppar) för snabbt. Vid T-ALL finns de onormala cellerna 
främst i blodet och benmärgen och vid T-LBL finns de främst i lymfsystemet (lymfkörtlarna eller 
thymuskörteln). Atriance används när cancern inte svarar på eller har slutat svara på minst två typer 
av kemoterapi. 
Atriance innehåller den aktiva substansen nelarabin. 
Hur används Atriance? 
Atriance är receptbelagt och ges som dropp i en ven under överinseende av en läkare med erfarenhet 
av dessa typer av läkemedel. 
Dosen och infusionsfrekvensen beror på patientens ålder och kroppsyta (beräknas utifrån patientens 
längd och vikt). För vuxna och ungdomar från 16 års ålder är den rekommenderade startdosen 
1 500 mg per kvadratmeter kroppsyta och ges under två timmar dag ett, tre och fem, vilket upprepas 
var 21:a dag. Patienter under 16 år får en dos på 650 mg per kvadratmeter som ges under en timme 
varje dag i fem på varandra följande dagar, vilket upprepas var 21:a dag. Detta schema kan också 
användas för patienter i åldern 16–21 år. Behandlingen ska avbrytas om patienten får svåra 
biverkningar som påverkar hjärnan eller nervsystemet. Behandlingen kan skjutas upp om andra 
biverkningar uppstår. 
Patienter som behandlas med Atriance ska övervakas regelbundet avseende förändringar av antalet 
blodkroppar och ska få adekvat hydrering om de löper risk att drabbas av tumörlyssyndrom (en 
komplikation som beror på nedbrytningen av cancerceller). 
För mer information om hur du använder Atriance, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
 
 
 
 
Hur verkar Atriance? 
Den aktiva substansen i Atriance, nelarabin, är ett cytotoxiskt läkemedel, ett läkemedel som dödar 
celler som delar sig, t.ex. cancerceller. Det tillhör en grupp av cancerläkemedel som kallas 
antimetaboliter. 
Nelarabin omvandlas i cellerna till en guaninanalog, en av de grundläggande kemikalier som DNA är 
sammansatt av. I kroppen tar denna analog guaninets plats och stör de enzymer som medverkar vid 
bildandet av nytt DNA, DNA-polymeraser. Detta hindrar produktionen av DNA och bromsar därmed 
tillväxten och förökningen av celler. I och med att guaninanalogen ackumuleras i T-cellerna och klarar 
sig längre i dessa celler bromsar Atriance tillväxten och förökningen av de celler som är inblandade i T-
ALL och T-LBL. 
Vilka fördelar med Atriance har visats i studierna? 
Atriance har visat sig vara effektivt i två huvudstudier med patienter med T-ALL och T-LBL vars cancer 
slutat att svara på en eller flera tidigare cancerbehandlingar. I båda studierna behandlades patienterna 
med Atriance, men effekterna jämfördes inte med effekterna av något annat läkemedel. I den första 
studien ingick 70 barn och ungdomar under 21 år. Av de patienter vars cancer inte hade svarat på två 
eller fler tidigare behandlingar (39) uppvisade fem (13 procent) ett fullständigt behandlingssvar efter 
en månad, utan tecken på sjukdom och med normal blodstatus. I den andra studien ingick 
sammanlagt 40 vuxna och ungdomar över 16 år. Av de patienter vars cancer inte hade svarat (28) 
uppvisade fem (18 procent) ett fullständigt behandlingssvar. Jämfört med antalet patienter som hade 
ett totalt svar uppvisade i båda studierna fler patienter ett partiellt svar på behandlingen med Atriance, 
där blodstatusen återgick till nästan normal nivå. 
Vilka är riskerna med Atriance? 
De vanligaste biverkningarna som orsakas av Atriance hos vuxna (kan förekomma hos fler än 1 av 10 
användare) är infektion, febril neutropeni (lågt antal vita blodkroppar och feber), neutropeni (lågt antal 
vita blodkroppar), trombocytopeni (lågt antal blodplättar), anemi (lågt antal röda blodkroppar), 
somnolens (trötthet), perifer neuropati (skador på nerverna i armar och ben), hypoestesi (nedsatt 
känsel), parestesi (ovanliga känselförnimmelser, t.ex. myrkrypningar), yrsel, huvudvärk, dyspné 
(andnöd), hosta, diarré, kräkningar, förstoppning, illamående, myalgi (muskelsmärtor), ödem 
(svullnad), perifert ödem (svullnad i vristerna och fötterna), pyrexi (feber), smärta, trötthet och 
svaghet. De flesta av dessa biverkningar var också mycket vanliga hos barn. 
Svåra biverkningar som påverkar hjärnan och nervsystemet har också rapporterats hos patienter som 
tar Atriance, bland annat sömnighet, kramper och perifer neuropati som orsakar domningar, onormala 
förnimmelser i kroppen, svaghet och till och med förlamning. På grund av dessa biverkningar måste 
patienterna övervakas noggrant och behandlingen avbrytas vid behov. 
En fullständig förteckning över biverkningar och restriktioner för Atriance finns i bipacksedeln. 
Varför är Atriance godkänt i EU? 
Europeiska läkemedelsmyndigheten (EMA) fann att fördelarna med Atriance är större än riskerna och 
att Atriance kan godkännas för försäljning i EU. EMA noterade att informationen till stöd för ett 
godkännande av Atriance var begränsad på grund av det ringa antalet patienter med dessa sjukdomar, 
men enades om att läkemedlet kan ge vissa patienter möjlighet att genomgå en 
benmärgstransplantation, vilket ökar deras chanser att överleva. 
Atriance har godkänts enligt reglerna om ”godkännande i undantagsfall”. Detta innebär att det inte 
varit möjligt att få fullständig information om Atriance eftersom sjukdomen är sällsynt. Myndigheten 
går varje år igenom all ny information som kan ha kommit fram och uppdaterar denna sammanfattning 
när det behövs. 
Vilken information om Atriance saknas för närvarande? 
Eftersom Atriance har godkänts i enlighet med reglerna om godkännande i undantagsfall kommer 
företaget som marknadsför Atriance årligen att tillhandahålla uppdateringar från en studie om 
Atriances effekt och säkerhet hos barn och ungdomar. 
Vad görs för att garantera säker och effektiv användning av Atriance? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Atriance har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Atriance kontinuerligt. 
Biverkningar som har rapporterats för Atriance utvärderas noggrant och nödvändiga åtgärder vidtas för 
att skydda patienterna. 
Mer information om Atriance 
Den 22 augusti 2007 beviljades Atriance ett godkännande för försäljning som gäller i hela EU. 
Mer information om Atriance finns på EMA:s webbplats: 
https://www.ema.europa.eu/en/medicines/human/EPAR/atriance 
Denna sammanfattning uppdaterades senast 11-2019. 
