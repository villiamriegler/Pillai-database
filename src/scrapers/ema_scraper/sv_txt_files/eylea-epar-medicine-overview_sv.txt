EMA/885871/2022 
EMEA/H/C/002392 
Eylea (aflibercept) 
Sammanfattning av Eylea och varför det är godkänt inom EU 
Vad är Eylea och vad används det för? 
Eylea är ett läkemedel som används för att behandla vuxna med följande tillstånd: 
•  Den våta formen av åldersrelaterad makuladegeneration (AMD), en sjukdom som drabbar den 
centrala delen av näthinnan (kallas gula fläcken eller makula) i ögats bakre del. Den våta formen 
av AMD orsakas av koroidal kärlnybildning (onormal tillväxt av blodkärl under makulan), vilka kan 
läcka vätska och blod och på så vis orsaka svullnad. 
•  Synnedsättning till följd av makulaödem (svullnad i gula fläcken) som antingen beror på blockering 
av huvudvenen som för blod från näthinnan (ett tillstånd som kallas central retinal venocklusion, 
CRVO), eller på blodproppar i mindre grenvener i näthinnan (så kallad grenvensocklusion, BRVO). 
•  Synnedsättning till följd av makulaödem som orsakas av diabetes. 
•  Synnedsättning till följd av myopisk koroidal kärlnybildning (en allvarlig typ av närsynthet där 
ögongloben fortsätter att växa och blir längre än den ska). 
Eylea används också för att behandla för tidigt födda barn med prematur retinopati (ROP), en 
ögonsjukdom som kan uppstå när ett barn föds för tidigt och blodkärlen i ögat inte utvecklas normalt, 
vilket orsakar skador på näthinnan. Eylea används för särskilda stadier i sjukdomen: zon I (grad 1+, 
2+, 3 eller 3+) och zon II (grad 2+ eller 3+) samt vid den snabbt fortskridande, allvarliga formen av 
sjukdomen som kallas aggressiv posterior retinopati. 
Eylea innehåller den aktiva substansen aflibercept. 
Hur används Eylea? 
Eylea finns som förfyllda sprutor eller injektionsflaskor som innehåller en lösning för intravitreal 
injektion (injektion i glaskroppen, den gelliknande vätskan i ögat). Eylea är receptbelagt och får bara 
ges av en kvalificerad läkare med erfarenhet av att ge intravitreala injektioner. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
 An agency of the European Union      
© European Medicines Agency, 2023. Reproduction is authorised provided the source is acknowledged. 
 
 
 
 
 
 
 
Hos vuxna ges Eylea som en injektion på 2 mg i det drabbade ögat, vilket upprepas efter behov med 
ett intervall på minst en månad. Hur ofta injektionerna ges beror på det tillstånd som behandlas och 
hur patienten svarar på behandlingen. 
För behandling av för tidigt födda barn med ROP ges Eylea som en engångsinjektion på 0,4 mg per 
öga. Det kan injiceras samma dag i ett öga eller i båda ögonen. Om symtomen kvarstår kan en andra 
dos ges i samma öga minst fyra veckor efter den första dosen. Upp till två injektioner per öga kan ges 
inom sex månader efter inledd behandling. 
För mer information om hur du använder Eylea, läs bipacksedeln eller tala med läkare eller 
apotekspersonal. 
Hur verkar Eylea? 
Den aktiva substansen i Eylea, aflibercept, är ett modifierat protein som har utformats för att fästa vid 
och blockera effekterna av ämnet vaskulär endotelial tillväxtfaktor A (VEGF-A). Det kan också fästa vid 
andra proteiner, såsom placentatillväxtfaktor (PlGF). VEGF-A och PlGF medverkar till att stimulera den 
onormala tillväxten av blodkärl hos patienter med AMD, vissa typer av makulaödem, myopisk koroidal 
kärlnybildning och ROP. Genom att blockera dessa faktorer minskar aflibercept tillväxten av onormala 
blodkärl och kontrollerar läckage och svullnad. 
Vilka fördelar med Eylea har visats i studierna? 
Våt AMD 
Eylea undersöktes i två huvudstudier på sammanlagt cirka 2 400 patienter som hade den våta formen 
av AMD. I studierna jämfördes Eylea (som gavs antingen som 0,5 mg var fjärde vecka, 2 mg var fjärde 
vecka eller 2 mg var åttonde vecka, samtliga efter tre initiala månatliga doser) med ranibizumab, ett 
annat läkemedel för behandling av AMD som ges genom injektion i ögat var fjärde vecka. 
Huvudeffektmåttet var andelen patienter som behöll synförmågan (vilket definieras som att missa 
färre än 15 bokstäver i en vanlig synundersökning) efter det första behandlingsåret. I båda studierna 
undersöktes dessutom hur effekten upprätthölls under det andra behandlingsåret, under vilket antalet 
injektioner och tiden mellan injektionerna justerades beroende på synförmågan och förändringar inuti 
ögat. 
Eylea visade sig vara lika effektivt som ranibizumab när det gällde att upprätthålla synförmågan hos 
patienter med våt AMD. När resultaten av de två studierna samlades var andelen patienter med 
upprätthållen synförmåga 96,1 procent (517 av 538), 95,4 procent (533 av 559) respektive 
95,3 procent (510 av 535) för 0,5 mg Eylea var fjärde vecka, 2 mg Eylea var fjärde vecka respektive 
2 mg Eylea var åttonde vecka, jämfört med 94,4 procent (508 av 538) av patienterna som 
behandlades med ranibizumab var fjärde vecka. Under det andra behandlingsåret upprätthölls i 
allmänhet effekten och de flesta patienter fick injektioner med ett förlängt doseringsintervall på 
10 veckor, även om ett litet antal patienter ibland behövde injektioner med tätare intervall (såsom 
varje månad). 
Senare resultat från en understödjande studie visade på effektiviteten av förlängda 
behandlingsintervall hos patienter med våt AMD. 
Makulaödem efter retinal venocklusion 
Eylea undersöktes också i två andra huvudstudier som omfattade 366 patienter med makulaödem efter 
CRVO. Månadsvisa injektioner med Eylea 2 mg jämfördes med simulerad injektion. I en annan 
huvudstudie som omfattade 181 patienter med makulaödem till följd av BRVO jämfördes månadsvisa 
Eylea (aflibercept)  
EMA/885871/2022  
Sida 2/4 
 
 
 
injektioner med Eylea 2 mg med laserbehandling. I samtliga dessa studier var huvudeffektmåttet 
andelen patienter som svarade på behandlingen och vars syn förbättrades med minst 15 bokstäver vid 
ett syntest efter 24 veckors behandling. I studierna av patienter med CRVO-orsakat makulaödem 
tittade man också på effekterna av behovsprövad behandling efter 24 veckor. 
Eylea gav också en betydande synförbättring hos patienter med makulaödem efter CRVO och BRVO. 
Totalt uppvisade ungefär 60 procent av CRVO-patienterna som fick Eylea en förbättring med minst 
15 bokstäver vid syntestet vecka 24, jämfört med 17 procent av dem som fick simulerade injektioner. 
Nyttan upprätthölls i stor utsträckning med behovsprövad behandling fram till vecka 52, men vissa av 
fördelarna tycktes gå förlorade när patienterna behandlades och följdes upp under längre perioder än 
så. Totalt uppvisade ungefär 53 procent av BRVO-patienterna som fick Eylea en förbättring med minst 
15 bokstäver vid syntestet vecka 24, jämfört med 27 procent av dem som fick laserbehandling. Denna 
effekt upprätthölls till vecka 52 trots att Eylea injicerades mindre ofta mellan vecka 24 och 52. 
Makulaödem orsakat av diabetes 
I ytterligare två huvudstudier på 872 patienter med diabetesrelaterat makulaödem undersöktes 
effekten av Eylea jämfört med laserbehandling. Eylea gavs antingen en gång i månaden eller en gång 
varannan månad efter de första fem månatliga injektionerna. Huvudeffektmåttet i båda studierna var 
förändringen i antalet bokstäver som kunde läsas vid ett ögontest efter ett års behandling. 
Hos patienter med diabetesrelaterat makulaödem var det genomsnittliga antalet bokstäver som de 
kunde läsa vid ett ögontest före behandlingen omkring 59–60. Hos patienter som fick Eylea varje 
månad förbättrades resultatet med omkring 12 bokstäver och hos dem som fick Eylea varannan månad 
med omkring 11 bokstäver. Hos patienter som fick laserbehandling hade resultatet däremot bara 
förbättrats med omkring en bokstav efter ett år. 
Myopisk koroidal kärlnybildning 
Vid myopisk koroidal kärlnybildning undersöktes Eylea i en huvudstudie med 122 patienter där Eylea 
jämfördes med en simulerad injektion. Huvudeffektmåttet var förändringen i antalet bokstäver som 
kunde läsas vid ett ögontest efter 24 veckors behandling. 
I studien av myopisk koroidal kärlnybildning kunde patienterna i genomsnitt läsa 56 bokstäver vid ett 
ögontest före behandlingen. Patienter som fick Eylea kunde i genomsnitt läsa 12 bokstäver mer efter 
24 veckors behandling, medan antalet bokstäver som kunde läsas av patienter som fick simulerade 
injektioner i genomsnitt minskade med två. 
Prematur retinopati 
I en studie på 113 barn med ROP kunde man 24 veckor efter inledd behandling konstatera att omkring 
86 procent av patienterna som fick Eylea inte hade några tecken på aktiv sjukdom (dvs. ingen 
sjukdom som krävde behandling) och de hade inte några onormala strukturer i sina näthinnor, jämfört 
med 82 procent av patienterna som fick laserbehandling, som är en annan typ av behandling för ROP. 
De flesta patienter som behandlades med Eylea fick bara en injektion i varje öga. 
Vilka är riskerna med Eylea? 
De vanligaste biverkningarna som orsakas av Eylea (kan förekomma hos fler än 1 av 20 användare) är 
konjunktival blödning (blödning från de små blodkärlen i ögats främre del till följd av injektionen), 
näthinneblödning (blödning i bakre delen av ögat), försämrad syn, ögonsmärta, glaskroppsavlossning 
(avlossning av den gelliknande substansen i ögat), katarakt (grumling av ögonlinsen), 
glaskroppsgrumlingar (små partiklar eller fläckar i synfältet) och ökat intraokulärt tryck (ökning av 
trycket i ögat). 
Eylea (aflibercept)  
EMA/885871/2022  
Sida 3/4 
 
 
 
Allvarliga injektionsrelaterade biverkningar (har uppträtt efter mindre än 1 av cirka 2 000 injektioner i 
studier) är blindhet, endoftalmit (allvarlig infektion eller inflammation i ögat), katarakter, ökat 
intraokulärt tryck, glaskroppsblödning (blödning i den gelliknande vätskan i ögat, som orsakar tillfällig 
synförlust) och glaskropps- eller näthinneavlossning. En fullständig förteckning över biverkningar som 
rapporterats för Eylea finns i bipacksedeln. 
Eylea får inte ges till patienter som har eller tros ha okulära eller periokulära infektioner (infektioner i 
eller runt ögonen), eller till patienter som har svåra inflammationer inuti ögat. En fullständig 
förteckning över restriktioner finns i bipacksedeln. 
Varför är Eylea godkänt i EU? 
Vad gäller våt AMD noterade Europeiska läkemedelsmyndigheten (EMA) att Eylea var lika effektivt som 
ranibizumab när det gällde att upprätthålla patienters synförmåga efter det första behandlingsåret. 
EMA fann dessutom att Eylea var gynnsamt när det gäller att förbättra synförmågan hos patienter med 
makulaödem till följd av CRVO, BRVO eller diabetes, liksom hos patienter med myopisk koroidal 
kärlnybildning. Eylea befanns vara effektivt vid behandling av symtomen på ROP, även om osäkerhet 
kvarstår vad gäller dess effekter efter 2 års behandling, vilket kräver att ytterligare uppgifter lämnas 
in. Eylea uppvisade inga större eller oväntade säkerhetsproblem. EMA fann därför att fördelarna med 
Eylea är större än riskerna och att Eylea kan godkännas för försäljning i EU. 
Vad görs för att garantera säker och effektiv användning av Eylea? 
Företaget som marknadsför Eylea kommer att tillhandahålla aktuellt utbildningsmaterial för läkare (för 
att minimera riskerna i samband med injektionen i ögat) och för vuxna patienter (så att de kan känna 
igen eventuella allvarliga biverkningar och veta när de ska söka akut läkarvård). 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Eylea har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Eylea utvärderas noggrant och nödvändiga åtgärder vidtas för 
att skydda patienter. 
Mer information om Eylea 
Den 22 november 2012 beviljades Eylea ett godkännande för försäljning som gäller i hela EU. 
Mer information om Eylea finns på EMA:s webbplats: ema.europa.eu/Find medicine/Human 
medicines/European public assessment reports. 
Denna sammanfattning uppdaterades senast 11-2022. 
Eylea (aflibercept)  
EMA/885871/2022  
Sida 4/4 
 
 
 
 
