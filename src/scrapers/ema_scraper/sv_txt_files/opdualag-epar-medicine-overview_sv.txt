EMA/690320/2022 
EMEA/H/C/005481 
Opdualag (nivolumab/relatlimab) 
Sammanfattning av Opdualag och varför det är godkänt inom EU 
Vad är Opdualag och vad används det för? 
Opdualag är ett läkemedel som används som förstahandsbehandling av melanom (en typ av 
hudcancer) som har spridit sig eller som inte kan opereras bort. Det ges till patienter från 12 års ålder 
vars cancerceller producerar en låg nivå (< 1 procent) av proteinet PD-L1. 
Opdualag innehåller de aktiva substanserna nivolumab och relatlimab. 
Hur används Opdualag? 
Innan behandlingen med Opdualag inleds ska patienterna genomgå ett test som visar att deras 
cancerceller producerar låga nivåer av PD-L1 (< 1 procent). 
Läkemedlet ges som en infusion i en ven under 30 minuter en gång var fjärde vecka. Behandlingen ska 
fortsätta så länge patienten har nytta av den och så länge patienten inte får oacceptabla biverkningar. 
Om vissa biverkningar uppstår kan läkaren skjuta upp doserna eller avbryta behandlingen helt. 
För mer information om hur du använder Opdualag, läs bipacksedeln eller tala med läkare eller 
apotekspersonal. 
Hur verkar Opdualag? 
De aktiva substanserna i Opdualag, nivolumab och relatlimab, är monoklonala antikroppar, dvs. 
proteiner som är utformade för att binda till specifika receptorer (mål). 
Nivolumab binder till receptorn PD-1 på de celler i immunsystemet som kallas T-celler. Cancerceller 
kan producera proteiner (PD-L1 och PD-L2) på cellytan som binder till PD-1-receptorn och stänger av 
aktiviteten hos T-cellerna, vilket leder till att de inte kan angripa cancern. Genom att binda till 
receptorn förhindrar nivolumab att PD-L1 och PD-L2 stänger av T-cellerna, vilket ökar 
immunsystemets förmåga att döda cancerceller. 
Relatlimab binder till och blockerar receptorn LAG-3, som medverkar till att minska immunsvaret. 
Genom att blockera LAG-3 gör relatlimab så att fler T-celler aktiveras, vilket ökar immunsystemets 
förmåga att angripa och döda cancercellerna. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Nivolumab och relatlimab har större effekt på dödandet av cancerceller när de används tillsammans än 
när de används var för sig. 
Vilka fördelar med Opdualag har visats i studierna? 
En huvudstudie på 714 patienter med tidigare obehandlat avancerat melanom visade att Opdualag var 
effektivt för att sakta ner sjukdomens förvärrande hos patienter vars cancer producerade låga nivåer 
av PD-L1. 
Patienter med låga nivåer av PD-L1 (< 1 procent) som behandlades med Opdualag levde i 
6,7 månader utan att sjukdomen förvärrades. Detta kan jämföras med 3 månader för patienter som 
enbart behandlades med nivolumab. 
Vilka är riskerna med Opdualag? 
De vanligaste biverkningarna som orsakas av Opdualag (kan förekomma hos fler än 1 av 
10 användare) är trötthet, smärta i muskler och skelett, hudutslag, ledsmärta, diarré, klåda, 
huvudvärk, illamående, hosta, minskad aptit, hypotyreos (underfunktion av sköldkörteln), buksmärta, 
vitiligo (vita fläckar på huden), feber, förstoppning, urinvägsinfektion (infektion i urinblåsan och 
urinröret), dyspné (andningssvårigheter) och kräkningar. 
De vanligaste allvarliga biverkningarna är binjurebarksinsufficiens (när binjurarna, som sitter ovanför 
njurarna, inte bildar tillräckligt med vissa hormoner), anemi (låga nivåer av röda blodkroppar), 
ryggsmärta, kolit (inflammation i tjocktarmen), diarré, myokardit (inflammation i hjärtmuskeln), 
pneumoni (lunginflammation) och urinvägsinfektion. 
En fullständig förteckning över biverkningar och restriktioner finns i bipacksedeln. 
Varför är Opdualag godkänt i EU? 
Huvudstudien visade att Opdualag var effektivt för att sakta ner sjukdomens förvärrande hos patienter 
vars cancer producerade låga nivåer av PD-L1 (< 1 procent). Även om behandling med Opdualag leder 
till fler biverkningar än behandling med nivolumab som enda läkemedel, är fördelarna med att fördröja 
sjukdomens förvärrande större än riskerna för dessa patienter. Europeiska läkemedelsmyndigheten 
(EMA) rekommenderade därför att läkemedlet godkänns för försäljning i EU. 
Vad görs för att garantera säker och effektiv användning av Opdualag? 
Företaget kommer att tillhandahålla ett patientkort med information om läkemedlets risker samt 
anvisningar om när man ska kontakta läkare om man får symtom på immunrelaterade biverkningar. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Opdualag har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Opdualag kontinuerligt. 
Misstänkta biverkningar som har rapporterats för Opdualag utvärderas noggrant och nödvändiga 
åtgärder vidtas för att skydda patienterna. 
Mer information om Opdualag 
Mer information om Opdualag finns på EMA:s webbplats: 
ema.europa.eu/medicines/human/EPAR/opdualag 
Opdualag (nivolumab/relatlimab)  
EMA/690320/2022 
Sida 2/2 
 
 
 
