EMA/556782/2018 
EMEA/H/C/004826 
Gefitinib Mylan (gefitinib) 
Sammanfattning av Gefitinib Mylan och varför det är godkänt inom EU 
Vad är Gefitinib Mylan och vad används det för? 
Gefitinib Mylan är ett cancerläkemedel som används för att behandla vuxna med icke småcellig 
lungcancer som är lokalt avancerad eller metastaterad (när cancerceller har spridit sig från 
ursprungsplatsen till andra delar av kroppen). Det ges till patienter vars cancerceller har en mutation i 
generna som framställer ett protein som kallas epidermal tillväxtfaktorreceptor (EGFR). 
Gefitinib Mylan innehåller den aktiva substansen gefitinib och är ett generiskt läkemedel, vilket innebär 
att Gefitinib Mylan innehåller samma aktiva substans och verkar på samma sätt som ett 
”referensläkemedel” som redan är godkänt i EU. Referensläkemedlet är Iressa. Mer information om 
generiska läkemedel finns i dokumentet med frågor och svar här. 
Hur används Gefitinib Mylan? 
Gefitinib Mylan är receptbelagt och behandling ska inledas och övervakas av en läkare som har 
erfarenhet av cancerbehandlingar. 
Gefitinib Mylan finns som tabletter på 250 mg som tas genom munnen. Rekommenderad dos är en 
tablett en gång dagligen. Tabletten kan lösas upp i vatten för patienter som har svårigheter att svälja. 
För att få mer information om hur du använder Gefitinib Mylan, läs bipacksedeln eller tala med läkare 
eller apotekspersonal. 
Hur verkar Gefitinib Mylan? 
Den aktiva substansen i Gefitinib Mylan, gefitinib, är en proteintyrosinkinashämmare, vilket innebär att 
den blockerar specifika enzymer som kallas tyrosinkinaser. Dessa enzymer finns på cancercellernas 
yta, till exempel EGFR på ytan av cancercellerna vid icke småcellig lungcancer. EGFR deltar i 
cancercellernas tillväxt och spridning, och genom att blockera EGFR hjälper Gefitinib Mylan till att sakta 
ner tillväxten och spridningen av cancern. Gefitinib Mylan verkar bara på icke småcellig 
lungcancerceller som har en mutation i sin EGFR. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
Hur har Gefitinib Mylans effekt undersökts? 
Fördelar och risker för aktiv substans vid godkänd användning har redan studerats för 
referensläkemedlet, Iressa, och behöver inte studeras igen för Gefitinib Mylan. 
Liksom för alla läkemedel har företaget lagt fram kvalitetsdata för Gefitinib Mylan. Företaget har också 
visat i en studie att det är ”bioekvivalent” med referensläkemedlet. Två läkemedel är bioekvivalenta 
när de bildar samma halter av den aktiva substansen i kroppen och förväntas därmed ha samma 
effekt. 
Vilka är fördelarna och riskerna med Gefitinib Mylan? 
Eftersom Gefitinib Mylan är ett generiskt läkemedel och är bioekvivalent med referensläkemedlet anses 
dess fördelar och risker vara desamma som för referensläkemedlet. 
Varför är Gefitinib Mylan godkänt i EU? 
Europeiska läkemedelsmyndigheten (EMA) fann att det styrkts att Gefitinib Mylan i enlighet med EU:s 
krav har likvärdig kvalitet och är bioekvivalent med Iressa. EMA fann därför att fördelarna är större än 
de konstaterade riskerna, liksom för Iressa, och att Gefitinib Mylan skulle godkännas för användning i 
EU. 
Vad görs för att garantera säker och effektiv användning av Gefitinib 
Mylan? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Gefitinib Mylan har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Gefitinib Mylan utvärderas noggrant och nödvändiga åtgärder 
för att skydda patienter vidtas. 
Mer information om Gefitinib Mylan 
Mer information om Gefitinib Mylan finns på EMA:s webbplats ema.europa.eu/Find medicine/Human 
medicines/European public assessment reports. Information om referensläkemedlet finns också på 
EMA:s webbplats. 
Gefitinib Mylan (gefitinib) 
EMA/556782/2018 
Sida 2/2 
 
 
 
