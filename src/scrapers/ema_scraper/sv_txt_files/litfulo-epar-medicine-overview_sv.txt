EMA/342745/2023 
EMEA/H/C/006025 
Litfulo (ritlecitinib) 
Sammanfattning av Litfulo och varför det är godkänt inom EU 
Vad är Litfulo och vad används det för? 
Litfulo är ett läkemedel som används för att behandla vuxna och ungdomar över 12 år med svår 
alopecia areata, en autoimmun sjukdom (vilket innebär att kroppens eget försvarssystem angriper 
normal vävnad) som orsakar håravfall på huvudet eller andra delar av kroppen. 
Litfulo innehåller den aktiva substansen ritlecitinib. 
Hur används Litfulo? 
Litfulo är receptbelagt och behandling måste inledas och övervakas av en läkare med erfarenhet av att 
diagnostisera och behandla alopecia areata. 
Litfulo finns som kapslar som tas genom munnen en gång om dagen. Behandlingen ska pausas eller 
avbrytas om patienterna får allvarliga infektioner eller uppvisar låga blodkroppsnivåer. Om inga 
förbättringar observeras efter 36 veckors behandling bör den avbrytas. 
För mer information om hur du använder Litfulo, läs bipacksedeln eller tala med läkare eller 
apotekspersonal. 
Hur verkar Litfulo? 
Hos personer med alopecia areata angriper immunsystemet hårsäckarna och gör så att hårväxten 
avtar eller helt upphör, vilket leder till håravfall. Den aktiva substansen i Litfulo, ritlecitinib, är 
immunsuppressivt, vilket innebär att det minskar immunsystemets aktivitet. Ritlecitinib verkar genom 
att blockera effekten av JAK3- och TEC-kinaser, enzymer som spelar en viktig roll i 
inflammationsprocessen. Genom att blockera dessa enzymer minskar ritlecitinib inflammationen och 
möjliggör håråterväxt hos personer med alopecia areata. 
Vilka fördelar med Litfulo har visats i studierna? 
Fördelarna med Litfulo undersöktes i en huvudstudie som omfattade 718 vuxna och ungdomar över 12 
år med svår alopecia areata, varav 261 fick 50 mg Litfulo eller placebo (overksam behandling). 
Samtliga patienter hade förlorat mer än 50 procent av håret på huvudet när de inledde behandlingen. 
Efter 24 veckors behandling förbättrades sjukdomssymtomen hos de patienter som fick Litfulo: 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
13 procent av dem var i en fas nära remission, definierat som en hårtäckning på över 90 procent av 
hårbotten, medan 23 procent hade en hårtäckning på över 80 procent. Sådana förbättringar sågs hos 
1,5 procent av patienterna som fick placebo. Efter 48 veckor var 31 procent av patienterna som fick 
Litfulo i en fas nära remission. På frågan om deras håravfall hade förbättrats uppgav 49 procent av 
patienterna som fick Litfulo att deras tillstånd hade förbättrats måttligt eller mycket, jämfört med 
9 procent av patienterna som fick placebo. 
Vilka är riskerna med Litfulo? 
En fullständig förteckning över biverkningar och restriktioner för Litfulo finns i bipacksedeln. 
De vanligaste biverkningarna som orsakas av Litfulo (kan förekomma hos upp till 1 av 10 användare) 
är diarré, akne, infektioner i de övre luftvägarna (näs- och halsinfektioner), urtikaria (nässelutslag), 
hudutslag, follikulit (inflammation i hårsäckarna) och yrsel. 
Litfulo får inte ges till patienter med allvarliga infektioner i aktiv fas, inklusive tuberkulos och allvarliga 
leverproblem. Läkemedlet får heller inte ges till kvinnor som är gravida eller ammar. 
Varför är Litfulo godkänt i EU? 
Litfulo har visats vara effektivt vid behandling av svår alopecia areata hos vuxna och ungdomar, och 
fördelarna upprätthölls på längre sikt. Biverkningarna av Litfulo anses vara hanterbara, men på grund 
av begränsade data råder det viss osäkerhet när det gäller långvarig användning. Flera åtgärder har 
vidtagits för att minimera riskerna som är förknippade med Litfulo. 
Med tanke på vikten av håråterväxt på huvudet för patienter med svår alopecia areata fann Europeiska 
läkemedelsmyndigheten att fördelarna med Litfulo är större än riskerna och att Litfulo kan godkännas 
för försäljning i EU. 
Vad görs för att garantera säker och effektiv användning av Litfulo? 
Företaget som marknadsför Litfulo måste förse hälso- och sjukvårdspersonal och patienter med 
utbildningsmaterial med information om läkemedlets säkerhet, särskilt vad gäller risken för infektioner, 
hjärt-kärlsjukdomar, cancer, neurotoxicitet (skador på nervsystemet) och toxicitet för det ofödda 
barnet vid exponering under graviditet. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Litfulo har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Litfulo kontinuerligt. Misstänkta 
biverkningar som har rapporterats för Litfulo utvärderas noggrant och nödvändiga åtgärder vidtas för 
att skydda patienterna. 
Mer information om Litfulo 
Mer information om Litfulo finns på EMA:s webbplats: ema.europa.eu/medicines/human/EPAR/litfulo. 
Litfulo (ritlecitinib)  
EMA/342745/2023 
Sida 2/2 
 
 
 
