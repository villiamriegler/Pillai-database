EMA/4952/2022 
EMEA/H/C/005646 
Sapropterin Dipharma (sapropterin) 
Sammanfattning av Sapropterin Dipharma och varför det är godkänt inom EU 
Vad är Sapropterin Dipharma och vad används det för? 
Sapropterin Dipharma är ett läkemedel som används för att behandla höga nivåer av fenylalanin i 
blodet hos vuxna och barn i alla åldrar som har den genetiska störningen fenylketonuri (PKU) eller 
brist på tetrahydrobiopterin (BH4). 
Patienter med dessa störningar kan inte bryta ned aminosyran fenylalanin ur proteinet i kosten. Detta 
gör att fenylalanin ansamlas i blodet till onormalt höga nivåer, vilket orsakar problem i nervsystemet. 
Sapropterin Dipharma innehåller den aktiva substansen sapropterin och är ett generiskt läkemedel, 
vilket innebär att Sapropterin Dipharma innehåller samma aktiva substans och verkar på samma sätt 
som ett ”referensläkemedel” som redan är godkänt i EU. Referensläkemedlet är Kuvan. Mer 
information om generiska läkemedel finns i dokumentet med frågor och svar här. 
Hur används Sapropterin Dipharma? 
Sapropterin Dipharma finns som lösliga tabletter eller som ett pulver, som ska lösas upp i vatten och 
drickas. Läkemedlet är receptbelagt och behandling ska inledas och övervakas av en läkare med 
erfarenhet av att behandla PKU och BH4-brist. Det är viktigt att patienterna fortsätter med en kost 
med låga halter av fenylalanin och protein när de tar Sapropterin Dipharma, och intaget av fenylalanin 
och protein måste övervakas och justeras så att nivåerna av fenylalanin och näringsbalansen 
kontrolleras. Sapropterin Dipharma är avsett för långtidsbehandling. 
Startdosen av Sapropterin Dipharma beror på patientens vikt. Dosen justeras sedan beroende på 
nivåerna av aminosyror i blodet, inklusive fenylalanin. Sapropterin Dipharma tas i samband med måltid 
vid samma tidpunkt varje dag, helst på morgonen. För vissa patienter med BH4-brist kan det vara 
nödvändigt att dela upp den totala dygnsdosen i två eller tre doser, fördelade över dagen, för att 
uppnå bästa möjliga effekt. 
Tillfredsställande behandlingssvar definieras som en sänkning av nivåerna av fenylalanin i blodet med 
minst 30 procent eller till en nivå som fastställs av läkaren. Om detta har uppnåtts efter en månad 
anses patienten ha svarat på behandlingen och kan fortsätta att ta Sapropterin Dipharma. 
För mer information om hur du använder Sapropterin Dipharma, läs bipacksedeln eller tala med läkare 
eller apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Hur verkar Sapropterin Dipharma? 
De höga nivåerna av fenylalanin i blodet beror på problem med att bryta ner fenylalanin med hjälp av 
enzymet fenylalaninhydroxylas. Patienter med PKU har defekta versioner av enzymet och patienter 
med BH4-brist har låga nivåer av BH4, en ”kofaktor” som detta enzym behöver för att fungera korrekt. 
Den aktiva substansen i Sapropterin Dipharma, sapropterin, är en syntetisk kopia av BH4. Hos 
patienter med PKU verkar den genom att förstärka det defekta enzymets aktivitet och hos patienter 
med BH4-brist ersätter sapropterin den saknade kofaktorn. Detta bidrar till att återställa enzymets 
förmåga att omvandla fenylalanin till tyrosin och därigenom sänka nivåerna av fenylalanin i blodet. 
Hur har Sapropterin Dipharmas effekt undersökts? 
Fördelarna och riskerna med den aktiva substansen vid godkänd användning har redan studerats för 
referensläkemedlet, Kuvan, och behöver inte studeras igen för Sapropterin Dipharma. 
Liksom för alla läkemedel har företaget lagt fram kvalitetsdata för Sapropterin Dipharma. Företaget 
har också visat i en studie att det är ”bioekvivalent” med referensläkemedlet. Två läkemedel är 
bioekvivalenta när de bildar samma halter av den aktiva substansen i kroppen och förväntas därmed 
ha samma effekt. 
Vilka är fördelarna och riskerna med Sapropterin Dipharma? 
Eftersom Sapropterin Dipharma är ett generiskt läkemedel och är bioekvivalent med 
referensläkemedlet anses dess fördelar och risker vara desamma som för referensläkemedlet. 
Varför är Sapropterin Dipharma godkänt i EU? 
Europeiska läkemedelsmyndigheten (EMA) fann att det styrkts att Sapropterin Dipharma i enlighet 
med EU:s krav har likvärdig kvalitet och är bioekvivalent med Kuvan. Myndigheten fann därför att 
fördelarna är större än de konstaterade riskerna, liksom för Kuvan, och att Sapropterin Dipharma kan 
godkännas för användning i EU. 
Vad görs för att garantera säker och effektiv användning av Sapropterin 
Dipharma? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Sapropterin Dipharma har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Sapropterin Dipharma 
kontinuerligt. Misstänkta biverkningar som har rapporterats för Sapropterin Dipharma utvärderas 
noggrant och nödvändiga åtgärder vidtas för att skydda patienter. 
Mer information om Sapropterin Dipharma 
Mer information om Sapropterin Dipharma finns på EMA:s webbplats: 
ema.europa.eu/medicines/human/EPAR/sapropterin-dipharma. Information om referensläkemedlet 
finns också på EMA:s webbplats. 
Sapropterin Dipharma (sapropterin)  
EMA/4952/2022  
Sida 2/2 
 
 
 
