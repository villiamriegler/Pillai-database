EMA/CHMP/249031/2016 
EMEA/H/C/003854 
Sammanfattning av EPAR för allmänheten 
Strimvelis 
Autolog CD34+-berikad cellfraktion som innehåller CD34+-celler 
transducerade med en retroviral vektor som kodar för den humana ADA 
cDNA-sekvensen 
Detta är en sammanfattning av det offentliga europeiska utredningsprotokollet (EPAR) för Strimvelis. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Strimvelis ska användas. 
Praktisk information om hur Strimvelis ska användas finns i bipacksedeln. Du kan också kontakta din 
läkare eller apotekspersonal. 
Vad är Strimvelis och vad används det för? 
Strimvelis är ett läkemedel som används för att behandla svår kombinerad immunbrist orsakad av 
brist på adenosindeaminas (ADA-SCID). ADA-SCID är en sällsynt ärftlig sjukdom som innebär att det 
finns en förändring (mutation) i den gen som behövs för att tillverka enzymet adenosindeaminas 
(ADA). Resultatet blir att patienten får brist på ADA. ADA är mycket viktigt för att lymfocyterna (de 
vita blodkroppar som bekämpar infektioner) ska vara friska. Immunsystemet hos patienter med ADA-
SCID fungerar därför inte som det ska och utan effektiv behandling överlever dessa patienter sällan 
mer än 2 år. 
Strimvelis används till patienter med ADA-SCID som inte kan behandlas med benmärgstransplantation 
eftersom det inte finns någon lämplig matchande släkting som kan vara donator. 
Strimvelis innehåller celler från patientens egen benmärg. En del av cellerna (de så kallade CD34+-
cellerna) har genmodifierats så att de innehåller en aktiv gen för ADA. Strimvelis är en typ av 
läkemedel för avancerad terapi som kallas ”genterapiprodukt”. Det är en typ av läkemedel som verkar 
genom att gener förs in i kroppen. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
 
  
 
 
 
 
Eftersom antalet patienter med ADA-SCID är litet betraktas sjukdomen som sällsynt och Strimvelis 
klassificerades som särläkemedel (ett läkemedel som används vid sällsynta sjukdomar) den 
26 augusti 2005. 
Hur används Strimvelis? 
Strimvelis är receptbelagt och behandlingen ska endast utföras på transplantationsklinik av en läkare 
med erfarenhet av behandling av ADA-SCID och användning av denna typ av läkemedel. 
För att framställa Strimvelis tas två benmärgsprover från patienten, ett för tillverkningen av Strimvelis 
och ett som reserv om Strimvelis inte kan ges eller inte fungerar. Strimvelis kan endast användas för 
att behandla den patient vars benmärg använts för tillverkningen av läkemedlet. Strimvelis ges som 
infusion (dropp) i en ven under cirka 20 minuter. Dosen beror på patientens kroppsvikt. 
Innan Strimvelis ger förbehandlas patienten med ett annat läkemedel, busulfan, för att de onormala 
cellerna i benmärgen ska försvinna. Patienten får dessutom en injektion med antihistamin strax före 
behandlingen för att minska risken för allergiska reaktioner. 
Mer information finns i bipacksedeln. 
Hur verkar Strimvelis? 
För att tillverka Strimvelis tas ett prov från patientens benmärg. Därefter extraheras CD43+-celler 
(celler som kan producera lymfocyter) från benmärgscellerna. En aktiv gen för ADA förs in i CD34+-
cellerna med hjälp av en typ av virus som kallas retrovirus. Detta virus har genmodifierats så att det 
kan bära med sig ADA-genen och föra in den i celler hos människa utan att orsaka någon virussjukdom. 
Patienten får sedan tillbaka Strimvelis via en ven och läkemedlet transporteras med blodet till 
benmärgen. I benmärgen börjar CD34+-cellerna växa och tillverka normala lymfocyter som kan 
producera ADA. Lymfocyterna ökar patientens förmåga att bekämpa infektioner och patenten kan 
därmed slippa symtomen på sjukdomen i immunsystemet. Effekterna förväntas kvarstå livet ut. 
Vilken nytta med Strimvelis har visats i studierna? 
Nyttan med Strimvelis har visats i en huvudstudie där 12 patienter i åldern 6 månader till cirka 6 år 
med ADA-SCID deltog. Patienterna i studien hade ingen lämplig benmärgsdonator och ingen alternativ 
behandling hade fungerat eller fanns att tillgå. Alla patienter behandlades med Strimvelis och var 
fortfarande vid liv 3 år efter behandlingen. Antalet svåra infektioner minskade efter behandlingen och 
fortsatte sjunka under  långtidsuppföljning i över 3 år. 
Vilka är riskerna med Strimvelis? 
Den vanligaste biverkningen som orsakas av Strimvelis (kan drabba upp till 1 av 10 personer) är pyrexi 
(feber). Allvarliga biverkningar med Strimvelis kan vara problem kopplade till autoimmunitet (där 
immunsystemet attackerar kroppens egna celler) såsom hemolytisk anemi (lågt antal röda blodkroppar 
på grund av alltför snabb nedbrytning), aplastisk anemi (lågt antal blodkroppar på grund av skadad 
benmärg), hepatit (leverinflammation), trombocytopeni (lågt antal blodplättar) och Guillain-Barrés 
syndrom (nervskador som kan leda till smärtor, domningar, muskelsvaghet och gångsvårigheter). 
Strimvelis får inte användas till patienter med leukemi (cancer som drabbar de vita blodkropparna) 
eller myelodysplasi (en benmärgssjukdom), eller som har haft dessa sjukdomar tidigare. Det får inte 
användas till patienter som är hiv-positiva (hiv, dvs. humant immunbristvirus, är det virus som orsakar 
aids), eller har vissa andra infektioner, eller till patienter som tidigare har behandlats med genterapi. 
Strimvelis 
EMA/CHMP/249031/2016 
Sida 2/3 
 
 
 
En fullständig förteckning över restriktioner och biverkningar som rapporterats för Strimvelis finns i 
bipacksedeln. 
Varför godkänns Strimvelis? 
Kommittén för humanläkemedel (CHMP) fann att nyttan med Strimvelis är större än riskerna och 
rekommenderade att Strimvelis skulle godkännas för försäljning i EU. Strimvelis är ett möjligt 
botemedel som förbättrar immunsystemets funktion hos patienter med ADA-SCID, som är ett 
livshotande tillstånd. Resultat från huvudstudien visar att Strimvelis är effektivt när det gäller att 
förlänga överlevnaden hos patienter med ADA-SCID. När det gäller säkerheten tolererades Strimvelis 
relativt väl, även om det endast finns begränsade data på grund av det fåtal patienter som studerats. 
Eftersom Strimvelis produceras med hjälp av ett retrovirus skulle det kunna finnas en risk för cancer 
orsakad av oavsiktliga förändringar i genmaterialet, även om inga sådana fall hittills har förekommit. 
Det finns också en möjlig risk för autoimmuna sjukdomar. Åtgärder har dock införts för att övervaka 
sådana händelser när läkemedlet används, i form av ett patientregister med syfte att studera 
utvecklingen på lång sikt. 
Vad görs för att garantera säker och effektiv användning av Strimvelis? 
En riskhanteringsplan har tagits fram för att se till att Strimvelis används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Strimvelis. Där anges också lämpliga försiktighetsåtgärder som vårdpersonal och patienter ska vidta. 
Företaget som tillverkar Strimvelis kommer dessutom att förse patienter och sjukvårdspersonal med 
utbildningsmaterial med information om läkemedlet. Patienterna måste även skriva under ett 
samtyckesformulär innan behandlingen påbörjas. Företaget kommer också att föra register över alla 
patienter som behandlas med Strimvelis och övervaka utvecklingen regelbundet efter behandlingen för 
att undersöka långtidssäkerheten med läkemedlet. 
Mer information om Strimvelis 
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Strimvelis finns i bipacksedeln (ingår 
också i EPAR). Du kan också kontakta din läkare eller apotekspersonal. 
Sammanfattningen av ställningstagandet om Strimvelis från kommittén för särläkemedel finns på 
EMA:s webbplats ema.europa.eu/Find medicine/Human medicines/Rare disease designation. 
Strimvelis 
EMA/CHMP/249031/2016 
Sida 3/3 
 
 
 
