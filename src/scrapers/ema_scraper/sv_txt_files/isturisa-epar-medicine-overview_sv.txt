EMA/644850/2019 
EMEA/H/C/004821 
Isturisa (osilodrostat) 
Sammanfattning av Isturisa och varför det är godkänt inom EU 
Vad är Isturisa och vad används det för? 
Isturisa är ett läkemedel som används för att behandla vuxna med Cushings syndrom, en sjukdom 
som kännetecknas av för stor kortisolproduktion från binjurarna, som är två körtlar som sitter ovanför 
njurarna. 
Cushings syndrom är sällsynt och Isturisa klassificerades som särläkemedel (ett läkemedel som 
används vid sällsynta sjukdomar) den 15 oktober 2014. Mer information om klassificeringen som 
särläkemedel finns här: ema.europa.eu/medicines/human/orphan-designations/eu3141345. 
Isturisa innehåller den aktiva substansen osilodrostat. 
Hur används Isturisa? 
Läkemedlet är receptbelagt och behandlingen ska inledas och övervakas av en läkare med erfarenhet 
av endokrinologi eller internmedicin och med tillgång till lämpliga hjälpmedel för att bedöma patientens 
svar på Isturisa. 
Isturisa finns som tabletter (1 mg, 5 mg och 10 mg) och den rekommenderade startdosen är 2 mg två 
gånger om dagen. Patienter av asiatiskt ursprung ska börja ta Isturisa i en dos på 1 mg två gånger om 
dagen. Dosen kan gradvis ökas i enlighet med kortisolnivåerna i kroppen, som mäts genom 
regelbundna kontroller av urinen eller blodet, upp till en högsta dos på 30 mg två gånger om dagen. 
Dosen av Isturisa kan behöva minskas eller behandlingen avbrytas tillfälligt om patienten får vissa 
biverkningar. För mer information om hur du använder Isturisa, läs bipacksedeln eller tala med läkare 
eller apotekspersonal. 
Hur verkar Isturisa? 
Den aktiva substansen i Isturisa, osilodrostat, blockerar verkan av ett enzym som medverkar till 
produktionen av kortisol och kallas 11-beta-hydroxylas. Detta minskar kortisolproduktionen och 
kortisolnivåerna i kroppen och lindrar på så sätt symtomen på sjukdomen. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
Vilka fördelar med Isturisa har visats i studierna? 
Isturisa har visat sig effektivt för att minska kortisolnivåerna i en huvudstudie på 137 patienter med 
Cushings syndrom. Alla patienter behandlades först med Isturisa i 26 veckor. Dosen anpassades för 
varje patient tills kortisolnivåerna var under kontroll och inom det normala intervallet. 
Efter denna första fas fick patienter vars kortisolnivåer var under kontroll (71 patienter) antingen 
Isturisa eller placebo (overksam behandling) och i studien tittade man på antalet patienter vars 
kortisolnivåer förblev under kontroll. Efter 8 veckors behandling var kortisolnivåerna under kontroll hos 
86 procent (31 av 36) av patienterna som behandlades med Isturisa, jämfört med 29 procent (10 av 
34) av patienterna som fick placebo. 
Vilka är riskerna med Isturisa? 
De vanligaste biverkningarna som orsakas av Isturisa (kan förekomma hos fler än 1 av 10 användare) 
är binjurebarksinsufficiens (låga nivåer av kortisol, som produceras av binjurarna), trötthet, 
illamående, huvudvärk, kräkningar och ödem (svullnad). 
En fullständig förteckning över biverkningar och restriktioner för Isturisa finns i bipacksedeln. 
Varför är Isturisa godkänt i EU? 
Isturisa är effektivt för att sänka förhöjda kortisolnivåer hos patienter med Cushings syndrom. 
Biverkningarna anses kunna hanteras genom att dosen anpassas eller behandlingen tillfälligt avbryts. 
Europeiska läkemedelsmyndigheten (EMA) fann därför att fördelarna med Isturisa är större än riskerna 
och att Isturisa kan godkännas för försäljning i EU. 
Vad görs för att garantera säker och effektiv användning av Isturisa? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Isturisa har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Isturisa kontinuerligt. 
Biverkningar som har rapporterats för Isturisa utvärderas noggrant och nödvändiga åtgärder vidtas för 
att skydda patienterna. 
Mer information om Isturisa 
Mer information om Isturisa finns på EMA:s webbplats ema.europa.eu/medicines/human/EPAR/isturisa. 
Isturisa (osilodrostat)  
EMA/644850/2019 
Sida 2/2 
 
 
 
 
