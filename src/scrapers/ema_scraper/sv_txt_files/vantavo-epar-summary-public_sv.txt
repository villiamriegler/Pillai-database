EMA/483664/2014 
EMEA/H/C/001180 
Sammanfattning av EPAR för allmänheten  
Vantavo (1) 
alendronsyra och kolekalciferol 
Detta är en sammanfattning av det offentliga europeiska utredningsprotokollet (EPAR) för Vantavo. 
Det förklarar hur kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas. 
Vad är Vantavo? 
Vantavo är ett läkemedel som innehåller två aktiva substanser: alendronsyra och kolekalciferol 
(vitamin D 3). Det finns som tabletter (70 mg alendronsyra och 2 800 internationella enheter [IE] 
kolekalciferol; 70 mg alendronsyra och 5 600 IE kolekalciferol). 
Vad används Vantavo för? 
Vantavo (som innehåller antingen 2 800 eller 5 600 IE kolekalciferol) används för att behandla 
osteoporos (benskörhet) hos kvinnor som genomgått klimakteriet och löper risk att få D-vitaminbrist. 
Vantavo 70 mg/5 600 IE ges till patienter som inte tar vitamin D-tillskott. Vantavo minskar risken för 
kot- och höftfrakturer. 
Läkemedlet är receptbelagt. 
Hur används Vantavo? 
Den rekommenderade dosen är en tablett en gång i veckan. Det är avsett för långtidsbehandling. 
Patienten måste ta tabletten med ett helt glas vatten (men inte mineralvatten) minst 30 minuter före 
dagens första mål mat, dryck eller andra läkemedel (inklusive antacider, kalciumtillskott och 
vitaminer). För att minska risken för irritation i esofagus (matstrupen) ska patienten vänta med att äta 
1 Kallades tidigare Alendronate Sodium And Colecalciferol, MSD. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2014. Reproduction is authorised provided the source is acknowledged. 
 
 
  
 
 
 
 
                                                
minst 30 minuter efter det att tabletten svalts och ha ätit dagens första mål mat innan han eller hon 
lägger sig ner. Tabletten ska sväljas hel och får inte krossas, tuggas eller lösas upp i munnen. 
Patienterna bör även ta kalciumtillskott om kosten inte innehåller tillräckligt mycket kalcium. Mer 
information finns i bipacksedeln. 
Hur verkar Vantavo? 
Osteoporos inträffar när den nya benvävnad som bildas inte räcker för att ersätta den som bryts ner 
naturligt. Undan för undan blir skelettet tunt och skört och benen bryts lättare. Osteoporos är 
vanligare hos kvinnor efter klimakteriet, då halterna av det kvinnliga könshormonet östrogen sjunker, 
eftersom östrogenet bidrar till att benvävnaden förblir frisk. 
Vantavo innehåller två aktiva substanser: alendronsyra och kolekalciferol (vitamin D 3). Alendronsyra 
är en bisfosfonat som använts mot osteoporos sedan mitten av 1990-talet. Den hämmar 
osteoklasterna, de celler som deltar i nedbrytningen av benvävnad. Genom att dessa cellers verkan 
blockeras blir benförlusten mindre. Vitamin D 3 är ett näringsämne som finns i viss föda men som också 
bildas i huden genom exponering för naturligt solljus. D3-vitamin, liksom andra former av D-vitamin, 
behövs för att kalcium ska tas upp och normal benvävnad bildas. Eftersom patienter med osteoporos 
kanske inte får tillräckligt mycket vitamin D 3 genom solexponering ingår det i Vantavo. 
Hur har Vantavos effekt undersökts? 
Eftersom alendronsyra och D3-vitamin redan används separat i godkända läkemedel inom EU 
presenterade företaget data från tidigare studier och publicerad litteratur som rörde kvinnor som 
genomgått klimakteriet och tog alendronsyra och vitamin D som separata tabletter. 
Till stöd för kombinationen av alendronatsyra och vitamin D 3 i samma tablett har företaget också 
genomfört en studie på 717 patienter med osteoporos, däribland 682 kvinnor som genomgått 
klimakteriet, för att visa att Vantavo kan höja vitamin D-nivåerna. Patienterna fick antingen Vantavo 
70 mg/2 800 IE eller enbart alendronsyra en gång i veckan. Huvudeffektmåttet var den minskade 
andelen patienter med låga vitamin D-nivåer efter 15 veckor. Denna studie förlängdes med ytterligare 
24 veckor på 652 patienter, för att jämföra effekterna av fortsatt behandling med enbart Vantavo 
70 mg/2 800 IE eller med tillägg av 2 800 IE vitamin D 3 (motsvarar användning av Vantavo 
70 mg/5 600 IE). 
Vilken nytta har Vantavo visat vid studierna? 
Den information som företaget lade fram från tidigare studier och från den publicerade litteraturen 
visade att dosen av alendronsyra i Vantavo var densamma som den som krävs för att förhindra 
benförlust. 
De kompletterande studierna visade att tabletten som innehöll både alendronsyra och vitamin D 3 
kunde öka vitamin D-nivåerna. Efter 15 veckors behandling var andelen patienter med låga 
vitamin D-nivåer lägre bland de patienter som behandlats med Vantavo 70 mg/2 800 IE (11 procent) 
än hos de patienter som behandlades med enbart alendronsyra (32 procent). I förlängningsstudien var 
vitamin D-nivåerna låga hos ungefär lika många patienter som tog Vantavo 70 mg/2 800 IE som de 
patienter som tog Vantavo 70 mg/5 600 IE (under 6 procent), men vitamin D-nivåerna ökade mer hos 
de patienter som tog Vantavo 70 mg/5 600 IE under de 24 veckor som studien pågick. 
Vilka är riskerna med Vantavo? 
De vanligaste biverkningarna som orsakas av Vantavo omfattar buksmärta (magont), dyspepsi 
(halsbränna), sår i matstrupen, svårighet att svälja, bukspänning och sura uppstötningar. 
Förteckningen över samtliga biverkningar som rapporterats för Vantavo finns i bipacksedeln. 
Vantavo får inte ges till patienter med förändringar i matstrupen, patienter med hypokalcemi (låga 
kalciumnivåer) eller patienter som inte kan stå eller sitta upprätt i minst 30 minuter. En fullständig 
förteckning över restriktioner finns i bipacksedeln. 
Varför har Vantavo godkänts? 
CHMP fann att nyttan med Vantavo är större än riskerna och rekommenderade att Vantavo skulle 
godkännas för försäljning. 
Vad görs för att garantera säker och effektiv användning av Vantavo? 
En riskhanteringsplan har tagits fram för att se till att Vantavo används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Vantavo. Där anges också lämpliga försiktighetsåtgärder som vårdpersonal och patienter ska vidta. 
Mer information om Vantavo 
Den 16 oktober 2009 beviljade Europeiska kommissionen ett godkännande för försäljning av 
Alendronate Sodium And Colecalciferol, MSD som gäller i hela EU. Godkännandet baserades på det 
godkännande som beviljades för Fosavance 2005 (informerat samtycke). Den 26 mars 2010 bytte 
läkemedlet namn till Vantavo. 
EPAR finns i sin helhet på EMA:s webbplats ema.europa.eu/Find medicine/Human medicines/European 
Public Assessment Reports. Mer information om behandling med Vantavo finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 08-2014. 
