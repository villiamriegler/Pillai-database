EMA/599552/2021 
EMEA/H/C/003727 
Lenvima (lenvatinib) 
Sammanfattning av Lenvima och varför det är godkänt inom EU 
Vad är Lenvima och vad används det för? 
Lenvima är ett cancerläkemedel som används för att behandla vuxna med följande tillstånd: 
•  Differentierad sköldkörtelcancer, en typ av cancer som uppstår i de follikulära cellerna i 
sköldkörteln. Lenvima används som enda läkemedel när cancern har förvärrats eller spridit sig 
lokalt eller till andra delar av kroppen och när den inte svarar på behandling med radioaktivt jod. 
•  Hepatocellulärt karcinom (en typ av levercancer). Lenvima ges som enda läkemedel till patienter 
som inte tidigare fått ett cancerläkemedel genom munnen eller genom injektion och vars cancer är 
avancerad eller inte kan opereras bort. 
•  Endometriecancer (cancer i livmoderslemhinnan). Lenvima ges tillsammans med ett annat 
cancerläkemedel, pembrolizumab, till patienter vars sjukdom är avancerad eller har kommit 
tillbaka efter tidigare behandling med platinabaserade cancerläkemedel, när operation eller 
strålbehandling inte kan bota cancern. 
Lenvima innehåller den aktiva substansen lenvatinib. 
Hur används Lenvima? 
Lenvima är receptbelagt och behandling ska inledas och övervakas av en läkare med erfarenhet av att 
ge cancerläkemedel. 
Läkemedlet finns som kapslar som ska tas genom munnen en gång om dagen. Den rekommenderade 
dosen beror på vilken sjukdom som behandlas. Behandlingen fortsätter så länge patienten drar nytta 
av den utan alltför många biverkningar. 
För att hantera biverkningarna kan läkaren besluta att minska dosen eller tillfälligt avbryta 
behandlingen. I vissa fall bör behandlingen avbrytas permanent. 
För mer information om hur du använder Lenvima, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
 An agency of the European Union      
© European Medicines Agency, 2021. Reproduction is authorised provided the source is acknowledged. 
 
 
 
 
 
 
Hur verkar Lenvima? 
Den aktiva substansen i Lenvima, lenvatinib, är en tyrosinkinashämmare. Detta innebär att den 
blockerar aktiviteten hos en typ av enzymer som kallas tyrosinkinaser. Dessa enzym finns i vissa 
receptorer (t.ex. VEGF-, FGFR- och RET-receptorer) hos cancerceller, där de aktiverar ett flertal 
processer såsom celldelning och tillväxt av nya blodkärl. Genom att blockera dessa enzymer kan 
lenvatinib blockera bildningen av nya blodkärl och på så vis strypa blodtillförseln som gör att 
cancerceller växer, och minska deras tillväxt. Lenvatinib kan också förändra immunsystemets aktivitet 
(kroppens naturliga försvar). 
Vilka fördelar med Lenvima har visats i studierna? 
Differentierad sköldkörtelcancer 
Lenvima har i en huvudstudie visat sig vara effektivare än placebo (overksam behandling) när det 
gäller att sakta ner sjukdomsförloppet. I studien ingick 392 vuxna patienter med differentierad 
sköldkörtelcancer som under det gångna året hade uppvisat tecken på försämring och inte svarade på 
behandling med radioaktivt jod. Huvudeffektmåttet var hur länge patienterna levde utan att deras 
sjukdom försämrades: hos patienter som fick Lenvima var detta i genomsnitt 18,3 månader, jämfört 
med 3,6 månader hos dem som fick placebo. 
Hepatocellulärt karcinom 
Lenvima har i en huvudstudie visat sig vara minst lika effektivt som cancerläkemedlet sorafenib när 
det gäller att förlänga den tid som patienter lever. I studien ingick 954 patienter med hepatocellulärt 
karcinom som inte tidigare hade behandlats för sin cancer och vars cancer inte kunde opereras bort. 
Patienter som fick Lenvima levde i genomsnitt 13,6 månader, jämfört med 12,3 månader för patienter 
som fick sorafenib. 
Endometriecancer 
Lenvima kombinerat med pembrolizumab har visat sig vara effektivare än standardbehandling i en 
huvudstudie på 827 patienter vars cancer hade förvärrats efter platinabaserade behandlingar. 
Patienterna levde i genomsnitt 18,3 månader när de fick Lenvima tillsammans med pembrolizumab och 
11,4 månader när de fick standardbehandling. Den tid som patienterna levde utan att sjukdomen 
förvärrades var i genomsnitt 7,2 månader respektive 3,8 månader. 
Vilka är riskerna med Lenvima? 
De vanligaste biverkningarna som orsakas av Lenvima (kan förekomma hos fler än 3 av 10 användare) 
är hypertoni (högt blodtryck), diarré, aptit- och viktminskning, trötthet, illamående, proteinuri (protein 
i urinen), stomatit (inflammation i munslemhinnan), kräkningar, dysfoni (heshet), huvudvärk och 
palmar-plantar erytrodysestesi (PPE – utslag och domningar i handflator och fotsulor). När Lenvima 
används i kombination med pembrolizumab är de vanligaste biverkningarna, som kan förekomma hos 
fler än 2 av 10 användare, även hypotyreos (nedsatt sköldkörtelfunktion), artralgi (ledvärk), 
förstoppning, urinvägsinfektion, buksmärta, svaghet, anemi (låga halter av röda blodkroppar) och 
hypomagnesemi (låga nivåer av magnesium i blodet). 
De vanligaste allvarliga biverkningarna är njursvikt och nedsatt njurfunktion, problem med hjärtat och 
blodcirkulationen såsom hjärtsvikt, blodproppar i artärerna som orsakar stroke eller hjärtinfarkt, 
blödning i hjärnan eller från svullna blodkärl i övergången från mun till mage, ett syndrom som kallas 
”bakre reversibelt encefalopatisyndrom” och kännetecknas av huvudvärk, förvirring, anfall och förlorad 
Lenvima (lenvatinib)  
EMA/599552/2021  
Sida 2/3 
 
 
 
synförmåga, leversvikt, leverencefalopati (hjärnskada på grund av leversvikt), stroke och hjärtinfarkt. 
En fullständig förteckning över biverkningar som rapporterats för Lenvima finns i bipacksedeln. 
Lenvima får inte tas av ammande kvinnor. En fullständig förteckning över restriktioner finns i 
bipacksedeln. 
Varför är Lenvima godkänt i EU? 
Europeiska läkemedelsmyndigheten (EMA) fann att fördelarna med Lenvima är större än riskerna och 
att Lenvima kan godkännas för försäljning i EU. Hos patienter med differentierad sköldkörtelcancer 
visade läkemedlet en kliniskt relevant förbättring av den tid som patienterna levde utan att deras 
sjukdom försämrades. Hos patienter med långt framskridet hepatocellulärt karcinom, dålig prognos 
och få behandlingsalternativ, var Lenvima lika effektivt som sorafenib när det gäller att förlänga deras 
liv. På liknande sätt är Lenvima tillsammans med pembrolizumab ett värdefullt behandlingsalternativ 
för patienter med endometriecancer som inte svarar på eller kommer tillbaka efter platinabaserad 
behandling, där prognosen är dålig. Vad gäller säkerheten fann EMA att de flesta biverkningar med 
Lenvima kan hanteras på lämpligt sätt genom att minska dosen eller tillfälligt avbryta behandlingen. 
Det finns inga oväntade säkerhetsproblem vid användning tillsammans med pembrolizumab. 
Vad görs för att garantera säker och effektiv användning av Lenvima? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Lenvima har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Lenvima kontinuerligt. 
Biverkningar som har rapporterats för Lenvima utvärderas noggrant och nödvändiga åtgärder vidtas 
för att skydda patienter. 
Mer information om Lenvima 
Den 28 maj 2015 beviljades Lenvima ett godkännande för försäljning som gäller i hela EU. 
Mer information om Lenvima finns på EMA:s webbplats: ema.europa.eu/medicines/human/lenvima. 
Denna sammanfattning uppdaterades senast 11-2021. 
Lenvima (lenvatinib)  
EMA/599552/2021  
Sida 3/3 
 
 
 
