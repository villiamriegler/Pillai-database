EMA/547685/2023 
EMEA/H/C/005204 
Jemperli (dostarlimab) 
Sammanfattning av Jemperli och varför det är godkänt inom EU 
Vad är Jemperli och vad används det för? 
Jemperli är ett cancerläkemedel för behandling av vissa typer av endometriecancer (cancer i 
livmodern) som är avancerad eller har kommit tillbaka. Läkemedlet ges 
• 
• 
tillsammans med karboplatin och paklitaxel (andra cancerläkemedel, kallas också kemoterapi) hos 
vuxna vars cancer är lämplig för systemisk behandling (behandling som påverkar hela kroppen), 
som enda behandling till vuxna vars cancer har förvärrats trots behandling med ett platinabaserat 
cancerläkemedel. 
Jemperli är avsett att ges vid endometriecancer där cancercellerna har genetiska avvikelser (som 
kallas dMMR [deficient mismatch repair] och hög mikrosatellitinstabilitet [MSI-H]) som hindrar cellerna 
från att korrigera fel som uppstår under celldelning. 
Jemperli innehåller den aktiva substansen dostarlimab. 
Hur används Jemperli? 
Behandling med Jemperli måste inledas och övervakas av läkare med erfarenhet av att behandla 
cancer. Läkemedlet är receptbelagt. 
Jemperli ges genom infusion (dropp) i en ven i 30 minuter. När det används som enda läkemedel ges 
det en gång var 3:e vecka för de första 4 doserna. När det används tillsammans med karboplatin och 
paklitaxel ges det en gång var 3:e vecka för de första 6 doserna. Därefter ges det som enda läkemedel 
en gång var 6:e vecka. 
Läkaren kommer att bestämma hur länge behandlingen med Jemperli ska pågå. Läkaren kan avbryta 
eller stoppa behandlingen med Jemperli helt och hållet om vissa biverkningar uppstår. 
För mer information om hur du använder Jemperli, läs bipacksedeln eller tala med läkare eller 
apotekspersonal. 
Hur verkar Jemperli? 
Den aktiva substansen i Jemperli, dostarlimab, är en monoklonal antikropp, dvs. en typ av protein som 
har utformats för att blockera en receptor (ett mål) som kallas PD-1 på vissa celler i immunsystemet 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2024. Reproduction is authorised provided the source is acknowledged. 
 
 
  
 
 
 
 
(kroppens naturliga försvar). Vissa cancertyper kan producera proteiner (PD-L1 och PD-L2) som i 
samverkan med PD-1 inaktiverar immuncellerna så att de inte kan angripa cancern. Genom att 
blockera PD-1 förhindrar dostarlimab att cancern stänger av dessa immunceller, vilket ökar 
immunsystemets förmåga att döda cancercellerna. 
Vilka fördelar med Jemperli har visats i studierna? 
Jemperli visade sig vara effektivt i 2 studier på kvinnor med endometriecancer som var avancerad eller 
hade kommit tillbaka och vars cancer innefattade s.k. dMMR (deficient mismatch repair) eller hög 
mikrosatellitinstabilitet (MSI-H). 
I den första studien deltog 108 kvinnor vars cancer hade förvärrats trots behandling med ett 
platinainnehållande läkemedel. Vid uppföljning efter minst 24 veckor hade cancern minskat eller kunde 
inte längre upptäckas hos 43,5 procent av de kvinnor som fick Jemperli. Ytterligare uppgifter från 
studien bekräftade fördelarna med Jemperli efter en genomsnittlig uppföljning på cirka 28 månader. I 
denna studie jämfördes inte behandling med Jemperli med ett annat cancerläkemedel eller placebo 
(overksam behandling). 
I en annan studie deltog 118 kvinnor vars cancer var avancerad eller hade kommit tillbaka. De fick 
antingen Jemperli eller placebo, som gavs tillsammans med karboplatin och paklitaxelkemoterapi 
under 6 cykler och sedan som enda behandling. Efter en genomsnittlig uppföljning på 25 månader 
visade resultaten att kvinnor som fick placebo plus kemoterapi levde i genomsnitt 8 månader utan att 
deras sjukdom förvärrades. Det var inte möjligt att beräkna denna tidslängd för kvinnor som fick 
Jemperli plus kemoterapi eftersom inte tillräckligt många av dessa kvinnor hade upplevt en försämring 
av sin sjukdom. 
Vilka är riskerna med Jemperli? 
En fullständig förteckning över biverkningar och restriktioner för Jemperli finns i bipacksedeln. 
De vanligaste biverkningarna som orsakas av Jemperli som enda läkemedel (kan förekomma hos fler 
än 1 av 10 användare) är anemi (lågt antal röda blodkroppar), diarré, illamående, kräkningar, 
ledsmärta, klåda, utslag, feber, förhöjda nivåer av leverenzymer (aspartataminotransferas) och 
hypotyreos (låga halter av sköldkörtelhormoner). 
De vanligaste biverkningarna som orsakas av Jemperli som ges i kombination med karboplatin och 
paklitaxel (kan förekomma hos fler än 1 av 10 användare) är utslag, hypotyreos, förhöjda nivåer av 
leverenzymer (alaninaminotransferas och aspartataminotransferas) i blodet, feber och torr hud. 
De flesta av de allvarliga biverkningar som orsakas av Jemperli använt som enda läkemedel eller i 
kombination med karboplatin och paklitaxel är relaterade till läkemedlets effekter på immunsystemet, 
såsom inflammation i olika organ och vävnader i kroppen, utslag och reaktioner på infusionen. 
Varför är Jemperli godkänt i EU? 
Jemperli har visat sig vara effektivt vid behandling av endometriecancer som är avancerad eller har 
kommit tillbaka. När det används i kombination med kemoterapi för behandling av endometriecancer 
som är lämplig för systemisk behandling är Jemperli effektivt när det gäller att öka den tid som kvinnor 
lever innan deras sjukdom förvärras. När Jemperli används som enda läkemedel har det gynnsamma 
effekter vid behandling av kvinnor med endometriecancer som har kommit tillbaka efter behandling, 
vilket är svårt att behandla. De biverkningar som ses med Jemperli är främst relaterade till dess 
effekter på immunsystemet och anses godtagbara. EMA fann därför att fördelarna med Jemperli är 
större än riskerna och att Jemperli kan godkännas för försäljning i EU. 
Jemperli (dostarlimab)  
EMA/547685/2023 
Sida 2/3 
 
 
 
Jemperli fick ursprungligen ett ”villkorat godkännande” eftersom fler uppgifter om läkemedlet skulle 
komma. Eftersom företaget har lämnat denna ytterligare information har godkännandet ändrats från 
villkorat till standardgodkännande. 
Vad görs för att garantera säker och effektiv användning av Jemperli? 
Företaget som marknadsför Jemperli kommer att lämna in de slutgiltiga resultaten från studien av 
effekten och säkerheten av Jemperli i kombination med karboplatin och paklitaxel hos kvinnor med 
endometriecancer som är avancerad eller har återkommit och är lämplig för systemisk behandling. 
Företaget kommer också att tillhandahålla ett patientkort om tecken och symtom på läkemedlets 
biverkningar på immunsystem samt behovet av att omedelbart söka medicinsk hjälp om dessa 
biverkningar uppträder. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Jemperli har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Jemperli kontinuerligt. 
Biverkningar som har rapporterats för Jemperli utvärderas noggrant och nödvändiga åtgärder vidtas 
för att skydda patienter. 
Mer information om Jemperli 
Den 21 april 2021 beviljades Jemperli ett villkorat godkännande för försäljning som gäller i hela EU. 
Den 07 december 2023 ändrades detta godkännande till ett standardgodkännande för försäljning. 
Mer information om Jemperli finns på EMA:s webbplats:  
ema.europa.eu/medicines/human/EPAR/jemperli. 
Denna sammanfattning uppdaterades senast 12-2023. 
Jemperli (dostarlimab)  
EMA/547685/2023 
Sida 3/3 
 
 
 
