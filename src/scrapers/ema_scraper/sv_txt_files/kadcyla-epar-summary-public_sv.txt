EMA/192622/2016 
EMEA/H/C/002389 
Sammanfattning av EPAR för allmänheten 
Kadcyla 
trastuzumab emtansin 
Detta är en sammanfattning av det offentliga europeiska utredningsprotokollet (EPAR) för Kadcyla. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Kadcyla ska användas. 
Praktisk information om hur Kadcyla ska användas finns i bipacksedeln. Du kan också kontakta din 
läkare eller apotekspersonal. 
Vad är Kadcyla och vad används det för? 
Kadcyla är ett läkemedel mot cancer som innehåller den aktiva substansen trastuzumab emtansin. Det 
används för att behandla avancerad eller metastaserad bröstcancer (cancer som har spridit sig till 
andra delar av kroppen) hos vuxna som tidigare fått trastuzumab och en taxan (en typ av läkemedel 
mot cancer). 
Kadcyla kan bara användas när cancern har visat sig ”överuttrycka HER2”. Detta innebär att 
cancercellen producerar stora mängder protein på sin yta som stimulerar tillväxten av cancercellen och 
kallas HER2 (human epidermal tillväxtfaktor). 
Hur används Kadcyla? 
Kadcyla är receptbelagt och behandling ska ordineras av läkare och ges under överinseende av 
sjukvårdspersonal som har erfarenhet av att behandla cancerpatienter. 
Kadcyla finns som ett pulver som bereds till en infusionsvätska, lösning (dropp) i en ven. Den dos som 
ska ges beror på patientens kroppsvikt, och infusionen upprepas var tredje vecka. Patienter som 
tolererar den första 90 minuter långa infusionen kan få efterföljande infusioner inom loppet av 
30 minuter. Patienterna kan stå kvar på behandlingen om inte sjukdomen förvärras och så länge de 
tolererar behandlingen. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
  
 
 
 
 
Patienterna ska stå under övervakning under och efter infusionen avseende alla infusionsrelaterade 
reaktioner såsom värmevallning, skakningar och feber. För patienter som har fått biverkningar kan det 
bli nödvändigt för den behandlande läkaren att minska dosen eller avbryta behandlingen med Kadcyla. 
Mer information finns i bipacksedeln. 
Hur verkar Kadcyla? 
Den aktiva substansen i Kadcyla, trastuzumab emtansin, består av två aktiva komponenter som är 
hoplänkade. 
• 
Trastuzumab, en monoklonal antikropp (en typ av protein) som har utformats för att känna igen 
och binda till proteinet HER2, som finns i stora mängder på ytan av vissa cancerceller. Genom att 
binda till HER2 aktiverar trastuzumab celler i immunsystemet, vilka sedan dödar cancercellerna. 
Trastuzumab förhindrar även att HER2 stimulerar cancercellernas tillväxt. Omkring en fjärdedel av 
bröstcancerformerna överuttrycker HER2. 
•  DM1, en giftig substans som dödar celler när de försöker dela sig och växa. DM1 aktiveras när 
Kadcyla kommer in i cancercellen. Den binder till ett protein i cellerna som kallas tubulin, som är 
viktigt för bildningen av det inre ”skelett” som celler behöver sätta ihop när de delar sig. Genom 
att binda till tubulin i cancercellerna avbryter DM1 bildningen av detta skelett, och förhindrar 
cancercellernas delning och tillväxt. 
Vilken nytta med Kadcyla har visats i studierna? 
Kadcyla har visat sig avsevärt fördröja sjukdomens försämring och förlänga överlevnaden för patienter 
med avancerad och metastaserad bröstcancer som uttrycker HER2 och som tidigare behandlats med 
trastuzumab och en taxan. I en huvudstudie som omfattade 991 sådana patienter levde patienterna 
som behandlats med Kadcyla i genomsnitt 9,6 månader utan att deras sjukdom förvärrades, jämfört 
med 6,4 månader för patienter som behandlats med två andra läkemedel mot cancer, kapecitabin och 
lapatinib. Dessutom överlevde patienter som behandlats med Kadcyla i 31 månader jämfört med 25 
månader för patienter som behandlats med kapecitabin och lapatinib. 
Vilka är riskerna med Kadcyla? 
De vanligaste biverkningarna som orsakas av Kadcyla (kan uppträda hos över 25 procent av 
patienterna) är illamående, trötthet och huvudvärk. De vanligaste allvarliga biverkningarna är 
blödning, pyrexi (feber), dyspné (andnöd), muskuloskeletal smärta (smärta i musklerna och skelettet), 
trombocytopeni (lågt antal blodplättar), buksmärta (ont i magen) och kräkningar. 
En fullständig förteckning över biverkningar som rapporterats för Kadcyla finns i bipacksedeln. 
Varför godkänns Kadcyla? 
Kommittén för humanläkemedel (CHMP) fann att nyttan med Kadcyla är större än riskerna och 
rekommenderade att Kadcyla skulle godkännas för försäljning i EU. CHMP fann att överlevnaden 
förbättrades avsevärt hos patienter som behandlats med Kadcyla jämfört med standardbehandling. 
Vad gäller Kadcylas säkerhet ansågs de totala biverkningarna vara hanterbara och den övergripande 
säkerhetsprofilen ansågs gynnsam jämfört med andra för närvarande tillgängliga läkemedel. 
Kadcyla  
EMA/192622/2016  
Sida 2/3 
 
 
 
 
 
Vad görs för att garantera säker och effektiv användning av Kadcyla? 
En riskhanteringsplan har tagits fram för att se till att Kadcyla används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Kadcyla. Där anges också lämpliga försiktighetsåtgärder som vårdpersonal och patienter ska vidta. 
Till följd av en potentiell förväxlingsrisk mellan Kadcyla och Herceptin på grund av deras likalydande 
aktiva substanser (trastuzumab emtansin respektive trastuzumab) kommer företaget att tillhandahålla 
utbildningsmaterial till all sjukvårdspersonal som förväntas använda Kadcyla eller Herceptin för att 
varna dem om att läkemedlen inte är utbytbara och informera dem om de åtgärder de bör vidta för att 
undvika medicineringsfel. 
Mer information om Kadcyla 
Den 15 november 2013 beviljade Europeiska kommissionen ett godkännande för försäljning av Kadcyla 
som gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Kadcyla finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 03-2016. 
Kadcyla  
EMA/192622/2016  
Sida 3/3 
 
 
 
 
 
 
