European Medicines Agency  
Doc. ref.: EMEA/484192/2009 
EMEA/H/C/1053 
Clopidogrel Teva 
klopidogrel 
Sammanfattning av EPAR för allmänheten 
Detta är en sammanfattning av det offentliga europeiska utredningsprotokollet (EPAR). Det 
förklarar hur Kommittén för humanläkemedel (CHMP) bedömt de studier som gjorts och hur den 
kommit fram till sina rekommendationer om hur läkemedlet ska användas. 
Vill du ha mer information om sjukdomen eller behandlingen kan du läsa bipacksedeln (ingår 
också i EPAR) eller kontakta din läkare eller ditt apotek. Läs de vetenskapliga slutsatserna (ingår 
också i EPAR) om du vill ha mer information om vad CHMP bygger sina rekommendationer på. 
Vad är Clopidogrel Teva? 
Clopidogrel Teva är ett läkemedel som innehåller den aktiva substansen klopidogrel. Det finns som 
rosa tabletter (75 mg). 
Clopidogrel Teva är ett generiskt läkemedel. Detta innebär att Clopidogrel Teva liknar ett 
referensläkemedel som redan är godkänt i EU. Referensläkemedlet är Plavix. Mer information om 
generiska läkemedel finns i dokumentet med frågor och svar här. 
Vad används Clopidogrel Teva för? 
Clopidogrel Teva ges till vuxna för att förebygga aterotrombotiska händelser (problem som orsakas av 
blodproppar och åderförkalkning). Clopidogrel Teva kan ges till följande grupper av patienter: 
•  Patienter som nyligen har haft en hjärtinfarkt. Man kan börja med Clopidogrel Teva ett par dagar 
efter infarkten och upp till 35 dagar senare. 
•  Patienter som nyligen har haft en s.k. ischemisk stroke, en stroke (ett slaganfall) som orsakas av 
att blodförsörjningen till hjärnan är otillräcklig. Man kan börja med Clopidogrel Teva mellan sju 
dagar och upp till sex månader efter stroken. 
•  Patienter med perifer artärsjukdom (problem med blodflödet i artärerna). 
•  Patienter med ett tillstånd som kallas ”akut koronarsyndrom”, då läkemedlet ska ges i kombination 
med acetylsalicylsyra (ett annat läkemedel som förebygger blodproppar), däribland patienter som 
fått en stent införd (ett kort rör som placerats i artären för att vidga den). Clopidogrel Teva kan ges 
till patienter med hjärtinfarkt med ”ST-höjning” (onormala värden vid elektrokardiogram, EKG) 
när läkaren anser att de skulle ha nytta av behandlingen. Det kan också ges till patienter vars EKG 
inte ser onormalt ut, om de har instabil angina (en allvarlig typ av bröstsmärtor) eller har haft en 
icke-Q-vågsinfarkt. 
Läkemedlet är receptbelagt. 
7 Westferry Circus, Canary Wharf,  London  E14 4HB, UK 
Tel. (44-20) 74 18 84 00  Fax (44-20) 74 18 84 16 
E-mail: mail@emea.europa.eu     http://www.emea.europa.eu 
© European Medicines Agency, 2009. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
 
Hur används Clopidogrel Teva? 
Standarddosen av Clopidogrel Teva är en 75 mg-tablett en gång dagligen, som tas med eller utan föda. 
Vid akut koronarsyndrom tas Clopidogrel Teva tillsammans med acetylsalicylsyra och behandlingen 
inleds i allmänhet med en laddningsdos på fyra 75 mg-tabletter. Detta följs sedan av standarddosen på 
75 mg en gång dagligen i minst fyra veckor (vid hjärtinfarkt med ”ST-höjning”) eller i upp till 
12 månader (vid syndrom utan ST-höjning). 
Hur verkar Clopidogrel Teva? 
Den aktiva substansen i Clopidogrel Teva, klopidogrel, är en trombocytaggregationshämmare. Det 
betyder att den hjälper till att förhindra att det bildas blodproppar. När blodet koagulerar beror det på 
att vissa celler i blodet som kallas trombocyter eller blodplättar klibbar ihop (aggregerar). Klopidogrel 
hindrar blodplättarna från att aggregera genom att hindra ett ämne som kallas ADP från att fästa vid en 
särskild receptor på blodplättarnas yta. Detta gör att blodplättarna inte blir ”klibbiga”, vilket minskar 
risken för att det bildas blodproppar och hjälper till att förhindra en ny hjärtinfarkt eller stroke. 
Hur har Clopidogrel Tevas effekt undersökts? 
Eftersom Clopidogrel Teva är ett generiskt läkemedel har studierna begränsats till tester som visar att 
det är bioekvivalent med referensläkemedlet Plavix. Två läkemedel är bioekvivalenta när de bildar 
samma halter av den aktiva substansen i kroppen. 
Vilka är fördelarna och riskerna med Clopidogrel Teva? 
Eftersom Clopidogrel Teva är ett generiskt läkemedel och bioekvivalent med referensläkemedlet anses 
dess fördelar och risker vara desamma som för referensläkemedlet. 
Varför har Clopidogrel Teva godkänts? 
Kommittén för humanläkemedel (CHMP) fann att det styrkts att Clopidogrel Teva i enlighet med 
EU:s krav har likvärdig kvalitet och är bioekvivalent med Plavix. Kommittén fann därför att 
fördelarna är större än de konstaterade riskerna, liksom för Plavix. Kommittén rekommenderade att 
Clopidogrel Teva skulle godkännas för försäljning. 
Mer information om Clopidogrel Teva: 
Den 28 juli 2009 beviljade Europeiska kommissionen Teva Pharma B.V. ett godkännande för 
försäljning av Clopidogrel Teva som gäller i hela Europeiska unionen. 
Det offentliga europeiska utredningsprotokollet (EPAR) för finns i sin helhet här. 
Denna sammanfattning aktualiserades senast 06-2009. 
2/2 
 
 
 
 
 
 
 
 
 
