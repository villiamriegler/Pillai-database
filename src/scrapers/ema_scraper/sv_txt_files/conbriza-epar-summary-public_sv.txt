EMA/374063/2015 
EMEA/H/C/000913 
Sammanfattning av EPAR för allmänheten 
Conbriza 
bazedoxifen 
Detta är en sammanfattning av det offentliga europeiska utredningsprotokollet (EPAR) för Conbriza. 
Det förklarar hur kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas. 
Vad är Conbriza? 
Conbriza är ett läkemedel som innehåller den aktiva substansen bazedoxifen. Det finns som tabletter 
(20 mg). 
Vad används Conbriza för? 
Conbriza används för att behandla osteoporos (benskörhet) hos kvinnor efter klimakteriet. Det ges till 
kvinnor med ökad risk för frakturer (benbrott). Conbriza har visats kunna väsentligt minska antalet 
frakturer i ryggraden, men däremot inte frakturer i höften. 
Läkemedlet är receptbelagt. 
Hur används Conbriza? 
Den rekommenderade dosen Conbriza är en tablett en gång dagligen. Patienterna ska också ta 
kalcium- och D-vitamintillägg om de inte får i sig tillräckligt av dessa ämnen via kosten. 
Hur verkar Conbriza? 
Osteoporos inträffar när den nya benvävnad som bildas inte räcker för att ersätta den som bryts ner 
naturligt. Gradvis blir skelettet tunt och skört och bryts lättare (fraktur). Osteoporos är vanligare hos 
kvinnor efter klimakteriet, då halterna av det kvinnliga könshormonet östrogen minskar, eftersom 
östrogenet bromsar nedbrytningen av ben samt minskar risken för frakturer. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European 
Union   
© European Medicines Agency, 2015. Reproduction is authorised provided the source is acknowledged. 
 
 
  
 
 
 
 
Den aktiva substansen i Conbriza, bazedoxifen, är en selektiv östrogenreceptormodulator (SERM) 
Bazedoxifen verkar som ”agonist” på östrogenreceptorn (en substans som stimulerar 
östrogenreceptorn) i vissa vävnader i kroppen. Bazedoxifen har samma effekt på skelettet som 
östrogen. 
Hur har Conbrizas effekt undersökts? 
Conbriza har jämförts med raloxifen (ett annat läkemedel som används för att behandla osteoporos) 
och placebo (overksam behandling) i en huvudstudie med omkring 7 500 kvinnor med osteoporos som 
passerat klimakteriet. Samtliga kvinnor i studien fick också kalcium- och D-vitamintillägg. 
Huvudeffektmåttet var antalet nya ryggradsfrakturer som uppkom under tre år. 
Conbriza jämfördes också med raloxifen och placebo i en annan huvudstudie med 1 583 kvinnor som 
passerat klimakteriet och som ansågs löpa risk att drabbas av osteoporos. Kvinnorna behandlades i två 
år och fick kalciumtillägg. Huvudeffektmåttet var förändringen i bentäthet (ett mått på hur starka 
benen är) i ryggraden efter två års behandling. 
Vilken nytta har Conbriza visat vid studierna? 
I den första studien var Conbriza effektivare än placebo när det gällde att minska antalet nya 
ryggradsfrakturer. Efter tre år hade 2 procent av patienterna som tog Conbriza (35 av 1 724) fått nya 
frakturer, jämfört med 4 procent av dem som fick placebo (59 av 1 741). Skillnaden var tydligare i 
undergruppen av kvinnor som före studien hade förhöjd risk att få frakturer . Conbriza visade sig inte 
vara effektivt när det gällde att minska antalet frakturer i andra delar av kroppen än ryggraden. 
I den andra studien var Conbriza också effektivare än placebo när det gällde att bibehålla bentätheten i 
ryggraden. Efter två år var den genomsnittliga bentätheten nästan oförändrad hos kvinnor som fick 
Conbriza. Hos kvinnor som fick placebo hade den däremot minskat med drygt 1 procent. 
I båda huvudstudierna gav Conbriza liknande effekter som dem av raloxifen. 
Vilka är riskerna med Conbriza? 
De vanligaste biverkningarna som orsakas av Conbriza (uppträder hos fler än 1 av 10 patienter) är 
blodvallningar, muskelspasmer och perifert ödem (svullnad, framför allt i vristerna och fötterna). 
Förteckningen över samtliga biverkningar som rapporterats för Conbriza finns i bipacksedeln. 
Conbriza får inte ges till kvinnor som har haft venös tromboembolism (problem som orsakas av 
blodproppar i venerna), däribland djup ventrombos (blodpropp i djup ven, vanligen i benet), pulmonär 
embolism (blodpropp i lungorna) och retinal ventrombos (blodpropp i bakre delen av ögat). Det får inte 
ges till kvinnor med oförklarliga blödningar från livmodern och inte till kvinnor med tecken eller 
symtom på endometriecancer (cancer i livmoderslemhinnan). Conbriza ska bara ges till kvinnor som 
passerat klimakteriet och får alltså inte ges till kvinnor som kan bli gravida. En fullständig förteckning 
över restriktioner finns i bipacksedeln. 
Varför har Conbriza godkänts? 
CHMP fann att nyttan med Conbriza är större än riskerna och rekommenderade att Conbriza skulle 
godkännas för försäljning. 
Conbriza  
EMA/374063/2015  
Sida 2/3 
 
 
 
 
Vad görs för att garantera säker och effektiv användning av Conbriza? 
En riskhanteringsplan har tagits fram för att se till att Conbriza används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Conbriza. Där anges också lämpliga försiktighetsåtgärder som vårdpersonal och patienter ska vidta. 
Mer information om Conbriza 
Den 17 april 2009 beviljade Europeiska kommissionen ett godkännande för försäljning av Conbriza 
som gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
Public Assessment Reports. Mer information om behandling med Conbriza finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 06-2015. 
Conbriza  
EMA/374063/2015  
Sida 3/3 
 
 
 
 
