EMA/886617/2022 
EMEA/H/C/004974 
Xofluza (baloxavirmarboxil) 
Sammanfattning av Xofluza och varför det är godkänt inom EU 
Vad är Xofluza och vad används det för? 
Xofluza är ett antiviralt läkemedel som används för att behandla och förebygga influensa hos vuxna 
och barn från 1 års ålder. 
Xofluza används endast för behandling av okomplicerad influensa (influensa utan allvarliga symtom 
som kan kräva sjukhusvård). 
Xofluza innehåller den aktiva substansen baloxavirmarboxil. 
Hur används Xofluza? 
Xofluza finns som tabletter och som granulat som ska lösas upp i en vätska som ska tas genom 
munnen. För att behandla influensa ska patienterna ta en engångsdos genom munnen inom 48 timmar 
efter att de fått symtom. För att förebygga influensa ska engångsdosen tas så snart som möjligt inom 
48 timmar efter kontakt med någon som misstänks ha influensa. 
Dosen för behandling och förebyggande är densamma: personer som väger mer än 20 men mindre än 
80 kg ska ta 40 mg, medan de som väger 80 kg eller mer ska ta 80 mg. För barn och spädbarn som 
väger mindre än 20 kg beror dosen på kroppsvikten. 
För mer information om hur du använder Xofluza, läs bipacksedeln eller tala med läkare eller 
apotekspersonal. 
Hur verkar Xofluza? 
Den aktiva substansen i Xofluza, baloxavirmarboxil, blockerar ett enzym som kallas CEN och som 
influensaviruset använder för att tillverka fler kopior av sig självt. Genom att störa aktiviteten hos 
detta enzym kan läkemedlet behandla infektionen och förebygga infektion hos patienter som 
exponerats för viruset. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Vilka fördelar med Xofluza har visats i studierna? 
Behandling av influensa 
En huvudstudie på 1 436 i övrigt friska patienter från 12 års ålder med okomplicerad influensa visade 
att Xofluza var effektivt för att påskynda tillfrisknandet från influensasymtom. Patienter som tog en 
engångsdos av Xofluza tillfrisknade efter i genomsnitt omkring 54 timmar, jämfört med 80 timmar för 
patienter som tog placebo (overksam behandling). Xofluza var lika effektivt som en 5-dagars 
behandling med ett annat läkemedel mot influensa, oseltamivir, som också hjälpte patienterna att 
tillfriskna efter omkring 54 timmar. 
I en annan studie tittade man på 2 182 patienter från 12 års ålder med okomplicerad influensa och 
hög risk för komplikationer. I denna studie förbättrades symtomen efter i genomsnitt omkring 
73 timmar hos de patienter som behandlades med Xofluza, jämfört med 81 respektive 102 timmar hos 
de patienter som behandlades med oseltamivir respektive placebo. 
En tredje studie omfattade 173 barn i åldern 1–11 år med influensaliknande symtom. Patienterna tog 
antingen en enda dos Xofluza eller en 5-dagarsbehandling med oseltamivir. I studien tillfrisknade barn 
som fick Xofluza i genomsnitt efter 138 timmar, jämfört med 150 timmar för barn som tog oseltamivir. 
Förebyggande av influensa 
En studie på 752 personer, däribland 142 barn i åldern 1–11 år, visade att intag av Xofluza efter att ha 
exponerats för viruset genom kontakt med en infekterad person i hemmet minskade risken för att få 
sjukdomen. I denna studie testade cirka 2 procent av dem som tog Xofluza positivt för influensa och 
fick symtom, jämfört med cirka 14 procent av dem som fick placebo. 
Vilka är riskerna med Xofluza? 
Den vanligaste biverkningen som orsakas av Xofluza (kan förekomma hos upp till 1 av 100 användare) 
hos personer i åldern 12 år och äldre är kliande utslag. Hos barn yngre än 12 år är de vanligaste 
biverkningarna (kan förekomma hos upp till 1 av 10 användare) diarré, kräkningar och hudutslag. 
En fullständig förteckning över biverkningar och restriktioner för Xofluza finns i bipacksedeln. 
Varför är Xofluza godkänt i EU? 
Studier har visat att Xofluza är effektivt när det gäller att behandla okomplicerad influensa och 
förebygga sjukdom hos personer som exponerats för influensaviruset. Läkemedlets biverkningar verkar 
vara få och de är hanterbara. Europeiska läkemedelsmyndigheten (EMA) fann därför att fördelarna 
med Xofluza är större än riskerna och att Xofluza kan godkännas för försäljning i EU. 
Vad görs för att garantera säker och effektiv användning av Xofluza? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Xofluza har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Xofluza kontinuerligt. 
Biverkningar som har rapporterats för Xofluza utvärderas noggrant och nödvändiga åtgärder vidtas för 
att skydda patienter. 
Xofluza (baloxavirmarboxil)  
EMA/886617/2022 
Sida 2/3 
 
 
 
Mer information om Xofluza 
Den 7 januari 2021 beviljades Xofluza ett godkännande för försäljning som gäller i hela EU. 
Mer information om Xofluza finns på EMA:s webbplats:  
ema.europa.eu/medicines/human/EPAR/xofluza 
Denna sammanfattning uppdaterades senast 12-2022. 
Xofluza (baloxavirmarboxil)  
EMA/886617/2022 
Sida 3/3 
 
 
 
