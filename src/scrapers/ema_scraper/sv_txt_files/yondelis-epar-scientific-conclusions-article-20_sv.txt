BILAGA IV 
VETENSKAPLIGA SLUTSATSER 
42 
 
 
 
 
 
 
 
 
 
 
 
 
Vetenskapliga slutsatser 
Yondelis är ett cancerläkemedel som har två indikationer: 
1. Behandling av patienter med framskridet mjukdelssarkom, efter terapisvikt med antracykliner och 
ifosfamid eller när dessa läkemedel inte är lämpliga för patienten. 
2. Behandling av patienter med återfall av platinakänslig äggstockscancer, varvid Yondelis används i 
kombination med pegylerat liposomalt doxorubicin (PLD). 
Efter godkännandet av indikationen äggstockscancer i EU inleddes prövningen OVC-3006. Detta var 
en randomiserad och öppen fas 3-multicenterstudie där man utvärderade effekten och säkerheten av 
trabektedin i kombination med PLD hos patienter med framskriden och recidiverande 
äggstockscancer, vilka tidigare fått två behandlingsomgångar med platinabaserad kemoterapi, jämfört 
med enbart PDL och med total överlevnad (OS) som primärt effektmått. 
Efter en genomgång av resultaten av en andra interimsanalys avseende futilitet rekommenderade den 
oberoende dataövervakningskommittén att studien skulle avbrytas eftersom överlevnaden inte var 
bättre i gruppen som fick trabektedin i kombination med PLD än i gruppen som fick enbart PLD. 
Studien uppnådde varken det primära effektmåttet total överlevnad (OS) eller det sekundära 
effektmåttet progressionsfri överlevnad (PFS). 
Den 21 februari 2020 inledde därför Europeiska kommissionen ett förfarande i enlighet med artikel 20 
i förordning (EG) nr 726/2004 och uppmanade kommittén för humanläkemedel (CHMP) att bedöma 
studie 3006 och dess inverkan på nytta-riskförhållandet för Yondelis, samt att utfärda en 
rekommendation om huruvida de berörda godkännandena för försäljning skulle kvarstå, ändras, 
tillfälligt upphävas eller återkallas. 
Övergripande sammanfattning av den vetenskapliga utvärderingen 
Godkännandet för försäljning av Yondelis utfärdades först den 17 september 2007 för indikationen 
mjukdelssarkom. Indikationen äggstockscancer godkändes 2009, främst baserat på studien OVA-301, 
en randomiserad, öppen fas 3-multicenterprövning där man utvärderade effekten och säkerheten av 
trabektedin i kombination med pegylerat liposomalt doxorubicin (PLD) hos 645 patienter med 
recidiverande äggstockscancer. Prövningen visade att trabektedin tillsammans med PLD är bättre än 
enbart PLD vad gäller progressionsfri överlevnad (PFS, primärt effektmått): 21 % mindre risk för 
sjukdomsprogression (HR=0,79; konfidensintervall (KI): 0,65-0,96, p=0,02). Dessutom var den totala 
svarsfrekvensen högre med trabektedin i kombination med PLD (27,6 % jämfört med 18,8 % med 
enbart PLD). Resultaten för total överlevnad var förenliga med en minskad risk för dödsfall vid ett 95-
procentigt KI på 0,72-1,02, dock utan signifikans. Grundat på denna studie godkändes följande 
indikation: ”Yondelis i kombination med pegylerat liposomalt doxorubicin (PLD) är indicerat för 
behandling av patienter med återfall av platinakänslig äggstockscancer”. 
Yondelis i kombination med pegylerat liposomalt doxorubicin (Yondelis + PLD) är indicerat för 
behandling av patienter med återfall av platinakänslig äggstockscancer. Studien ET743-OVA-301 
(studie 301), en randomiserad fas 3-studie på 672 patienter som fick antingen trabektedin (1,1 mg/m2) 
och PLD (30 mg/m2) var tredje vecka eller PLD (50 mg/m2) var fjärde vecka, låg till grund för detta 
godkännande. I denna studie hade patienterna tidigare behandlats för äggstockscancer (80 % hade fått 
taxaner) men hade endast fått en platinabaserad kemoterapibehandling och hade, när det gått mer än 
6 månader från starten (första dosen) av den platinabaserade kemoterapin för äggstockscancer, 
drabbats av antingen återfall eller sjukdomsprogression. I studien deltog patienter med platinaresistent 
sjukdom (platinafritt intervall från avslutad platinabehandling kortare än 6 månader) och patienter med 
platinakänslig sjukdom (platinafritt intervall från avslutad platinabehandling ≥6 månader), vilka inte 
förväntades ha nytta av eller inte var lämpliga för eller villiga att få behandling med platinabaserad 
kemoterapi. Primärt effektmått var PFS och patienterna stratifierades baserat på platinakänslig kontra 
platinaresistent sjukdom. 
43 
Därefter genomförde Janssen studien ET743-OVC-3006 (studie 3006). Ingen vetenskaplig rådgivning 
från EU hade sökts för studie 3006. Denna studie var en randomiserad, öppen fas 3-multicenterstudie, 
utformad för att utvärdera effekten och säkerheten av trabektedin + PLD som tredje linjens kemoterapi 
till patienter med framskriden recidiverande epitelial äggstockscancer, primär peritonealcancer eller 
äggledarcancer. Studiedeltagarna måste ha platinakänslig sjukdom (PFI ≥ 6 månader) efter den första 
platinainnehållande behandlingsregimen samt ha uppvisat ett fullständigt eller partiellt svar på andra 
linjens platinabaserad kemoterapi (utan PFI-restriktioner), vilket innebär att dessa patienter kunde ha 
antingen platinakänslig sjukdom (PFI ≥ 6 månader) eller platinaresistent sjukdom (PFI < 6 månader) 
efter sin andra platinainnehållande behandlingsregim. Kvinnorna tilldelades slumpmässigt, i 
förhållandet 1:1, antingen Yondelis + PLD eller enbart PLD där randomiseringen stratifierades efter 
ECOG PS (0 resp. 1), PFI efter första linjens platinabaserad kemoterapi (6 till 12 månader, > 12 till 
24 månader, > 24 månader), BRCA1/2-germinalcellsstatus (mutation resp. ingen mutation) samt 
tidigare behandling med PLD (ja resp. nej). Studiens primära mål var att jämföra OS efter behandling 
med Yondelis + PLD respektive med enbart PLD. Sekundära mål var PFS, ORR (total 
responsfrekvens), PK (farmakokinetik) och säkerhet. En icke-bindande interimistisk futilitetsanalys av 
OS utfördes efter 170 händelser, vilket motsvarade 33 % av det i förväg specificerade antalet 
händelser som krävdes för den slutliga analysen (514 händelser). Efter granskningen av data vid den 
första interimsanalysen begärde IDMC ytterligare en futilitetsanalys vid 45 % av händelserna 
(232 händelser); denna analys hade inte planerats i protokollet. Studien visade en HR på 0,96 för OS, 
vilket överskred gränsvärdet 0,93 för studiens futilitet för att påvisa att Yondelis + PLD skulle 
förbättra OS jämfört med PLD som monoterapi. Studien avbröts sedan efter att IDMC rekommenderat 
att prövningen skulle avbrytas av två huvudsakliga skäl: a) den primära analysen (OS) var meningslös 
(futil) och b) en alltför hög risk på grund av obalanserade biverkningar till nackdel för den 
behandlingsgrupp som fick prövningsläkemedel. 
Observerade data kan inte användas för att testa den statistiska hypotesen för den hypotes som angavs 
i studieprotokollet (dvs. att Yondelis + PLD kommer att förbättra OS jämfört med PLD som 
monoterapi vid behandling av försökspersoner med platinakänslig framskriden recidiverande epitelial 
äggstockscancer, primär peritonealcancer eller äggledarcancer, vilka tidigare fått två 
behandlingsregimer med platinabaserad kemoterapi), och observerade data bedöms sakna den styrka 
och evidensnivå som hade uppnåtts om studien avslutats som planerat. 
Skillnaderna mellan de två prövningarna (studie 301 och studie 3006) försvårar dessutom en korrekt 
jämförelse av populationer och utfall. Den största skillnaden ligger i antalet tidigare behandlingslinjer. 
I studie 301 ingick patienter som tidigare fått en behandlingslinje med platinabaserad kemoterapi, 
medan det i studie 3006 ingick patienter som inte svarat på andra linjens behandling med 
platinainnehållande kemoterapi). Dessutom är Yondelis endast godkänt för patienter med 
platinakänslig sjukdom, men en post hoc-analys visade att 42 % av försökspersonerna i studie 3006 
hade platinaresistent sjukdom (PFI < 6 månader) efter sin senaste platinainnehållande behandling. 
Vad gäller resultaten för de primära effektmåtten såg man i studie 301 en skillnad i median-PFS på 
1,5 månader med Yondelis + PLD, medan studie 3006 kunde upptäcka en skillnad i median-OS på 
4,5 månader. 
Innehavaren av godkännande för försäljning hävdade att post-hoc-analyser av studie 3006 visade på en 
tendens mot förbättrad PFS och samtidigt en signifikant förbättring av ORR hos den undergrupp av 
patienter som hade platinakänslig sjukdom efter sin sista platinainnehållande behandling. Såsom 
nämnts tidigare uppnådde studien emellertid inte det primära målet att utvärdera Yondelis under 
antagandet att Yondelis + PLD kommer att förbättra OS jämfört med PLD som monoterapi. Den 
inlämnade ad hoc-jämförelsen av studie 301 och studie 3006 (data ej visade) hade endast kunnat 
övervägas för den post-hoc-definierade undergruppen av patienter i studie 3006 med platinakänslig 
sjukdom efter deras sista platinainnehållande behandling om studie 3006 hade avslutats som planerats 
och visat positivt resultat för OS, men även då hade de begränsningar som finns vid jämförelser 
mellan prövningar i olika patientpopulationer varit ett stort problem. 
44 
Även om BRCA och PFI var stratifieringsfaktorer var OS och PFS som funktion av BRCA-status eller 
av PFI explorativa effektmått och justerades inte för multiplicitet. Till följd av bristerna i metodiken är 
sannolikheten mycket högre för att resultaten för dessa effektmått och i de undergrupper som 
definierats av dessa faktorer är osanna avseende storlek och riktning, och kan inte användas som grund 
för regleringsbeslut. 
Mot bakgrund av det ovanstående medger inte data från studie 3006 att någon slutsats dras om 
effekterna av Yondelis + PLD vid tredje linjens platinakänslig äggstockscancer. 
När det gäller säkerheten skilde sig de två behandlingsgrupperna i studie 3006 åt avseende antalet 
biverkningar och deras svårighetsgrad. Ungefär 85 % av patienterna som fick Yondelis + PLD fick 
biverkningar av grad 3-4, jämfört med 63,8 % i kontrollgruppen. Den största skillnaden ses för 
biverkningar av grad 4: 44,1 % jämfört med 10,3 %. När det gäller klassificering av organsystem finns 
en klar skillnad mellan ”störningar relaterade till blodet och lymfsystemet”, 56,6 % resp. 27,7 %, och 
”undersökningar” (neutropeni, leukopeni, trombocytopeni osv.), 51,7 % resp. 10,6 %. Antalet 
biverkningar av grad 3-4 avseende störningar i hud och subkutan vävnad var dock signifikant färre i 
Yondelis + PLD-gruppen än i gruppen som enbart fick doxorubicin, 3,8 % resp. 14,5 %, vilket är 
något förvånande eftersom trabektedin i studie 3006 ges som tilläggsbehandling till doxorubicin. 
I Yondelis + PLD-gruppen var antalet dödsfall något högre vad gällde ”död inom 60 dagar efter 
insättning av studieläkemedel” samt ”död inom 30 dagar efter den sista dosen”. Antalet biverkningar 
med dödlig utgång var 10 (3,5 %) resp. 5 (1,8 %), till fördel för gruppen som fick enbart doxorubicin. 
Patienterna i Yondelis + PLD-gruppen avbröt behandlingen i betydligt högre grad än i 
kontrollgruppen, och som förväntat måste dosen minskas för hälften av patienterna i Yondelis + PLD-
gruppen jämfört med en tredjedel i kontrollgruppen. 
Sammantaget var antalet allvarliga biverkningar betydligt högre (41,3 % i kombinationsgruppen resp. 
20,6 % i PLD-gruppen) och en betydande skillnad i den totala frekvensen av biverkningar av grad 3-4 
observerades (85 % i kombinationsgruppen och 63,8 % i kontrollgruppen). Detta är inte oväntat när 
man jämför en kombinationsbehandling med monoterapi hos patienter som redan fått flera 
behandlingslinjer. 
CHMP noterade och biföll PRAC:s begäran i EMEA/H/C/PSUSA/00003001/201909 att innehavaren 
av godkännande för försäljning skulle lämna in en ändring för uppdatering av avsnitt 4.8 i 
produktresumén med sammanslagna data från de kliniska fas 3-studierna av äggstockscancer. 
Yondelis i kombination med PLD har godkänts baserat på en positiv prövning som visar på ett 
gynnsamt nytta-riskförhållande hos patienter med recidiverande platinakänslig äggstockscancer 
(studie 301). Den nya studien 3006 visade inga belägg som motsäger den statistiska hypotesen att OS 
är densamma för Yondelis + PLD som för PLD. Resultaten av studie 3006 visar inte heller några 
kliniska belägg av en nivå eller styrka som skulle göra det möjligt att fastslå att Yondelis + PLD inte 
har några kliniskt relevanta gynnsamma effekter på OS och PFS vid tredje linjens platinakänslig 
äggstockscancer. 
Det positiva nytta-riskförhållandet som fastställts för indikationen äggstockscancer baserat på den väl 
utförda fas 3-prövningen 301, som visade att Yondelis + PLD har positiva effekter på PFS hos 
patienter med recidiverande platinakänslig äggstockscancer, kvarstår därför oförändrat. 
CHMP rekommenderade vidare att godkännandet för försäljning av detta läkemedel ska ändras så att 
avsnitt 5.1 i produktresumén återspeglar resultaten från studie 3006. 
45 
 
Skäl till CHMP:s yttrande 
Skälen är följande: 
•  Kommittén har beaktat förfarandet enligt artikel 20 i förordning (EG) nr 726/2004 för 
Yondelis. 
•  Kommittén har gått igenom den kliniska studierapporten om studie ET743-OVC-3006, en 
randomiserad, öppen fas 3-multicenterstudie utformad för att utvärdera effekten och 
säkerheten av trabektedin i kombination med pegylerat liposomalt doxorubicin som tredje 
linjens kemoterapi till patienter med framskriden recidiverande epitelial äggstockscancer, 
primär peritonealcancer eller äggledarcancer. 
•  Kommittén noterade att, efter en första oplanerad interimistisk futilitetsanalys, begärde den 
oberoende dataövervakningskommittén (IDMC) för studie 3006 att ytterligare en 
futilitetsanalys skulle utföras vid 45 % av händelserna (232 händelser). Denna analys, som 
inte var planerad i protokollet, ledde till en rekommendation från IDMC att avbryta 
prövningen av futilitetsskäl vad gällde det primära effektmåttet (OS) och en alltför hög risk på 
grund av obalanserade biverkningar till nackdel för den experimentella gruppen, varpå 
sponsorn avbröt studie 3006 i förtid. 
•  Kommittén noterade även att det finns skillnader mellan studie 3006 och studie 301 (pivotal 
studie för godkännandet av indikationen äggstockscancer) vad gäller antalet tidigare 
behandlingslinjer, platinakänslighet och primärt effektmått, vilka försvårar en korrekt 
jämförelse mellan populationer och utfall. Dessa skillnader mellan studierna försvårar en 
korrekt jämförelse mellan populationer och utfall. 
•  Sammantaget fann kommittén att data från den i förtid avbrutna studien 3006 inte ger några 
kliniska belägg av den nivå eller styrka som krävs för att fastslå frånvaro av gynnsamma 
effekter vid tredje linjens behandling av patienter med platinakänslig äggstockscancer. 
•  Kommittén noterade att säkerhetsprofilen för Yondelis + PLD i studie 3006 sammantaget 
verkar överensstämma med den kända säkerhetsprofilen för denna kombination. Patienterna i 
Yondelis + PLD-gruppen fick visserligen fler biverkningar än patienterna i PLD-gruppen men 
detta är inte oväntat när man jämför en kombinationsbehandling med monoterapi. 
•  Kommittén drog därför slutsatsen att det positiva nytta-riskförhållandet för Yondelis vid 
indikationen äggstockscancer, vilket fastställts baserat på den väl utförda fas 3-
prövningen 301, som visar att Yondelis i kombination med pegylerat liposomalt doxorubicin 
har positiva effekter på progressionsfri överlevnad (PFS) hos patienter med recidiverande 
platinakänslig äggstockscancer, kvarstår oförändrat. 
•  Kommittén rekommenderade att studie 3006 skulle återspeglas i avsnitt 5.1 i produktresumén. 
Kommittén anser följaktligen att nytta-riskförhållandet för Yondelis är fortsatt gynnsamt förutsatt att 
de överenskomna ändringarna införs i produktinformationen. 
46 
 
 
 
