EMA/524726/2017 
EMEA/H/C/004123 
Sammanfattning av EPAR för allmänheten 
Lutathera 
lutetium(177Lu)oxodotreotid 
Detta är en sammanfattning av det offentliga europeiska utredningsprotokollet (EPAR) för Lutathera. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Lutathera ska användas. 
Praktisk information om hur Lutathera ska användas finns i bipacksedeln. Du kan också kontakta din 
läkare eller apotekspersonal. 
Vad är Lutathera och vad används det för? 
Lutathera är ett cancerläkemedel för behandling av tarmtumörer som kallas gastroenteropankreatiska 
neuroendokrina tumörer (GEP-NET). Det är ett radioaktivt läkemedel (ett läkemedel som avger en liten 
mängd radioaktivitet). 
Lutathera används för att behandla GEP-NET som inte kan avlägsnas med kirurgi, som har spridit sig 
till andra delar av kroppen eller inte svarar på behandling. 
Läkemedlet är endast avsett för GEP-NET som har receptorer som kallas somatostatinreceptorer på 
sina cellytor. 
Eftersom antalet patienter med GEP-NET är litet betraktas sjukdomen som sällsynt och Lutathera 
klassificerades som särläkemedel (ett läkemedel som används vid sällsynta sjukdomar) den 31 januari 
2008. 
Lutathera innehåller den aktiva substansen lutetium(177Lu)oxodotreotid. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union 
© European Medicines Agency, 2017. Reproduction is authorised provided the source is acknowledged. 
 
 
 
  
 
 
 
 
Hur används Lutathera? 
Eftersom Lutathera avger en viss en mängd radioaktivitet används det endast inom särskilt 
kontrollerade områden, och det ska bara hanteras och ges till patienter av utbildad personal. 
Patienterna får inte lämna de kontrollerade områdena förrän läkaren säger att de får göra detta. 
Innan behandlingen inleds kommer läkaren att ha kontrollerat att patientens tumörer har 
somatostatinreceptorer på sina cellytor. Lutathera ges som infusion (dropp) i en ven. Den vanliga 
behandlingen består av 4 infusioner med 8 veckors mellanrum, men uppehållet mellan infusionerna 
kan ökas till upp till 16 veckor om patienten får svåra biverkningar. Patienten ska även få en infusion 
av en aminosyralösning som bidrar till att skydda njurarna. 
Mer information, däribland ingående information om hur infusionerna ges, finns i bipacksedeln. 
Hur verkar Lutathera? 
Den aktiva substansen i Lutathera, lutetium(177Lu)oxodotreotid, verkar genom att binda till 
somatostatinreceptorer, som finns i stora mängder i vissa GEP-NET. Den avgivna radioaktiviteten 
dödar sedan de tumörceller den är bunden till, men har liten effekt på närliggande celler. 
Vilken nytta med Lutathera har visats i studierna? 
Lutathera kan hjälpa till att sakta ner försämringen av GEP-NET. I en huvudstudie på 229 patienter 
med GEP-NET som innehöll somatostatinreceptorer levde patienter som fick Lutathera i genomsnitt 
28 månader utan att deras sjukdom förvärrades. Detta kan jämföras med cirka 9 månader för 
patienter som behandlades med oktreotid, ett redan godkänt läkemedel för behandling av tillståndet. 
Vilka är riskerna med Lutathera? 
De vanligaste biverkningarna som orsakas av behandling med Lutathera är illamående och kräkningar, 
vilket uppstod i början av infusionerna hos omkring hälften av patienterna och kan stå i samband med 
infusionen av aminosyra. Andra vanliga biverkningar som uppträder hos fler än 1 av 10 patienter är 
trombocytopeni (litet antal trombocyter), lymfopeni (låga halter av lymfocyter, en typ av vita 
blodkroppar), anemi (litet antal röda blodkroppar), pancytopeni (låga halter av alla typer av 
blodkroppar), trötthet och minskad aptit. En fullständig förteckning över biverkningar som rapporterats 
för Lutathera finns i bipacksedeln. 
Lutathera får inte ges till gravida kvinnor eller kvinnor hos vilka graviditet inte har uteslutits. Det får 
heller inte ges till patienter med allvarligt nedsatt njurfunktion. En fullständig förteckning över 
restriktioner finns i bipacksedeln. 
Varför godkänns Lutathera? 
Bara ett fåtal patienter med GEP-NET kan botas med kirurgi och vid tiden för diagnosen skulle 
tumörerna ha spridit sig hos de flesta patienter. Lutathera kan hjälpa till att sakta ner försämringen av 
tillståndet, och dess biverkningar anses vara hanterbara. 
Europeiska läkemedelsmyndigheten fann att nyttan med Lutathera är större än riskerna och 
rekommenderade Lutathera skulle godkännas för försäljning i EU. 
Lutathera 
EMA/524726/2017 
Sida 2/3 
 
 
 
Vad görs för att garantera säker och effektiv användning av Lutathera? 
Företaget som marknadsför Lutathera kommer att inrätta ett utbildningsprogram för patienterna, för 
att säkerställa att de förstår radioaktivitetsrisken och de försiktighetsåtgärder de bör vidta för att 
begränsa exponeringen för dem själva och för personer runt omkring dem. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Lutathera har också tagits med i produktresumén och 
bipacksedeln. 
Mer information om Lutathera 
EPAR för Lutathera finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Lutathera finns i 
bipacksedeln (ingår också i EPAR). Du kan också kontakta din läkare eller apotekspersonal. 
Sammanfattningen av ställningstagandet om Lutathera från kommittén för särläkemedel finns på 
EMA:s webbplats ema.europa.eu/Find medicine/Human medicines/Rare disease designation. 
Lutathera 
EMA/524726/2017 
Sida 3/3 
 
 
 
 
