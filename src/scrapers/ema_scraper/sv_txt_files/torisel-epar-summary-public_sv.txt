EMA/161556/2018 
EMEA/H/C/000799 
Torisel (temsirolimus) 
Sammanfattning av Torisel och varför det är godkänt inom EU 
Vad är Torisel och vad används det för? 
Torisel är ett läkemedel som används för att behandla patienter med följande cancerformer: 
•  Avancerad njurcellscancer (en njurcancer). ”Avancerad” innebär att cancern har börjat sprida sig. 
•  Mantelcellslymfom (en cancer i B-cellerna, en typ av vita blodkroppar). Torisel ges till vuxna när 
lymfomet har kommit tillbaka efter tidigare behandling eller om andra behandlingar inte har 
fungerat. 
Dessa sjukdomar är sällsynta och Torisel har klassificerats som särläkemedel (ett läkemedel som 
används vid sällsynta sjukdomar) vid olika tillfällen. Mer information om klassificeringen som 
särläkemedel finns på EMA:s webbplats: ema.europa.eu/Find medicine/Human medicines/Rare disease 
designation (njurcellscancer: den 6 april 2006, gick ut i november 2017, mantelcellslymfom: den 6 
november 2006). 
Torisel innehåller den aktiva substansen temsirolimus. 
Hur används Torisel? 
Torisel ske ges under övervakning av en läkare som har erfarenhet av att använda cancerläkemedel. 
Läkemedlet är receptbelagt. 
Torisel finns som koncentrat och vätska som bereds till en infusionsvätska, lösning, som ges som 
dropp i en ven. Det ges som en infusion under 30 till 60 minuter. För njurcellscancer är den 
rekommenderade dosen av Torisel 25 mg en gång i veckan, men en dos på 10 mg rekommenderas till 
patienter med allvarliga leverproblem som har förhöjda nivåer av blodplättar. För mantelcellslymfom är 
den rekommenderade dosen 175 mg en gång i veckan i tre veckor, följt av en dos på 75 mg varje 
vecka. 
Patienterna får en injektion med antihistamin för att förebygga allergiska reaktioner cirka 30 minuter 
före varje dos Torisel. Behandlingen med Torisel ska fortsätta tills patienten inte längre har någon 
nytta av läkemedlet eller får oacceptabla biverkningar. Vissa biverkningar kan åtgärdas genom att 
behandlingen avbryts eller dosen minskas. 
För mer information om hur du använder Torisel, läs bipacksedeln eller tala med läkare eller 
apotekspersonal. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
  
 
 
 
Hur verkar Torisel? 
Den aktiva substansen i Torisel, temsirolimus, blockerar ett protein som kallas mTOR (mammalian 
target of rapamycin). I kroppen binder temsirolimus till ett protein på insidan av celler och bildar ett så 
kallat komplex. Detta komplex blockerar sedan mTOR. Eftersom mTOR medverkar vid kontrollen av 
celldelningen hindrar Torisel cancercellerna från att dela sig, vilket saktar ner tillväxten och 
spridningen av cancern. 
Vilken nytta med Torisel har visats i studierna? 
Avancerad njurcellscancer 
Vid avancerad njurcellscancer visade en huvudstudie med 626 patienter som hade dålig prognos att 
Torisel var effektivare än interferon alfa (ett annat läkemedel för att behandla cancer) när det gäller 
att förlänga patienternas överlevnad. Patienterna behandlades med 25 mg Torisel eller med 
interferon alfa eller med kombinationen 15 mg Torisel och interferon alfa. Patienterna som fick enbart 
Torisel överlevde i genomsnitt 10,9 månader jämfört med 7,3 månader för dem som fick enbart 
interferon alfa. De patienter som fick den lägre dosen av Torisel i kombination med interferon alfa 
överlevde ungefär lika länge (8,4 månader) som de som fick enbart interferon alfa. 
Mantelcellslymfom 
Vid mantelcellslymfom visade sig Torisel vara effektivare än alternativa cancerläkemedel (som t.ex. 
gemcitabin eller fludarabin) i en huvudstudie med 162 patienter vars sjukdom kommit tillbaka efter 
tidigare behandling eller som inte svarat på andra behandlingar. Varje patient fick en av två doser av 
Torisel eller de lämpligaste alternativa cancerläkemedlen som prövaren valt. Huvudeffektmåttet var 
hur länge patienterna levde utan att deras sjukdom förvärrades. Patienterna som fick Torisel levde i 
genomsnitt 4,8 månader utan att deras sjukdom förvärrades, jämfört med 1,9 månader för dem som 
fick den alternativa behandlingen. 
Vilka är riskerna med Torisel? 
De vanligaste biverkningarna som orsakas av Torisel (kan uppträda hos fler än 1 av 5 patienter) är 
infektioner, pneumoni (lunginflammation), trombocytopeni (lågt antal blodplättar), anemi (lågt antal 
röda blodkroppar), minskad aptit, hyperglykemi (höga blodsockernivåer), hyperkolesterolemi (höga 
kolesterolnivåer i blodet), dysgeusi (förändrad smakupplevelse), andningssvårigheter, näsblödning, 
hosta, kräkningar, stomatit (inflammation i munslemhinnan), diarré, illamående, hudutslag, pruritus 
(klåda), ödem (svullnad), trötthet, svaghet, feber och slemhinneinflammation. 
De allvarligaste biverkningarna som orsakas av Torisel är allergiska reaktioner (överkänslighet), 
allvarliga reaktioner som uppträder under infusionen eller kort därefter, infektioner, lungkomplikationer 
som bland annat pneumonit (lunginflammation) och lungemboli (blodproppar i lungorna), blödning i 
hjärnan, njursvikt, perforering i tarmarna, komplikationer som påverkar sårläkningen, hyperglykemi 
(högt blodsocker), trombocytopeni (lågt antal blodplättar), neutropeni (lågt antal neutrofiler, en typ av 
vita blodkroppar som motverkar infektioner) och hyperlipemi (höga nivåer av en typ av fett i blodet). 
En fullständig förteckning över biverkningar för Torisel finns i bipacksedeln. 
Torisel får inte ges till personer som är överkänsliga (allergiska) mot temsirolimus, dess metaboliter 
(de substanser som det bryts ner till), däribland sirolimus (ett läkemedel som används för att förhindra 
att transplanterade njurar stöts ut), polysorbat 80 eller något annat innehållsämne i läkemedlet. 
Torisel (temsirolimus)  
EMA/161556/2018  
Sida 2/3 
 
 
 
 
 
Torisel rekommenderas inte till patienter med mantelcellslymfom som har måttliga eller svåra 
leverproblem. 
Varför är Torisel godkänt i EU? 
Europeiska läkemedelsmyndigheten fann att fördelarna med Torisel är större än riskerna och att 
Torisel skulle godkännas för försäljning i EU. 
Vad görs för att garantera säker och effektiv användning av Torisel? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Torisel har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Torisel kontinuerligt. 
Biverkningar som har rapporterats för Torisel utvärderas noggrant och nödvändiga åtgärder vidtas för 
att skydda patienter. 
Mer information om Torisel 
Den 19 november 2007 beviljades Torisel ett godkännande för försäljning som gäller i hela EU. 
Mer information om Torisel finns på EMA:s webbplats: ema.europa.eu/Find medicine/Human 
medicines/European Public Assessment Reports. 
Denna sammanfattning uppdaterades senast 03-2018. 
Torisel (temsirolimus)  
EMA/161556/2018  
Sida 3/3 
 
 
 
 
 
