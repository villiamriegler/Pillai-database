EMA/450923/2016 
EMEA/H/C/000978 
Sammanfattning av EPAR för allmänheten 
Vidaza 
azacitidin 
Detta är en sammanfattning av det offentliga europeiska utredningsprotokollet (EPAR) för Vidaza. Det 
förklarar hur kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
Vidaza ska användas. 
Vad är Vidaza? 
Vidaza är ett läkemedel som innehåller den aktiva substansen azacitidin. Det finns som ett pulver som 
bereds till en injektionsvätska, suspension. 
Vad används Vidaza för? 
Vidaza används för behandling av vuxna med följande sjukdomar, om de inte kan genomgå en 
hematopoetisk stamcellstransplantation (vilket innebär att patienten får stamceller vars syfte är att 
återställa benmärgens förmåga att bilda friska blodceller): 
•  Myelodysplastiska syndrom, en grupp sjukdomar där benmärgen producerar för få blodkroppar. I 
vissa fall kan myelodysplastiska syndrom leda till utveckling av akut myeloisk leukemi (AML, en typ 
av cancer som påverkar de vita blodkroppar som kallas myeloiska celler). Vidaza ges till patienter 
med måttlig till hög risk att utveckla AML eller att dö. 
•  Kronisk myelomonocytär leukemi (CMML, en typ av cancer som påverkar de vita blodkroppar som 
kallas monocyter). Vidaza ges när benmärgen består av 10–29 procent onormala celler och 
benmärgen inte producerar stora mängder vita blodkroppar. 
•  AML som utvecklats till följd av myelodysplastiska syndrom och då patientens benmärg innehåller 
20–30 procent onormala celler. 
•  AML då patientens benmärg innehåller mer än 30 procent onormala celler. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
 
  
 
 
 
 
Eftersom antalet patienter med dessa sjukdomar är litet betraktas sjukdomarna som sällsynta, och 
Vidaza klassificerades som särläkemedel (ett läkemedel som används vid sällsynta sjukdomar) för 
behandling av myelodysplastiska syndrom den 6 februari 2002 och för behandling av AML den 
29 november 2007. När Vidaza klassificerades som särläkemedel var CMML klassificerat som en typ av 
myelodysplastiskt syndrom. 
Läkemedlet är receptbelagt. 
Hur används Vidaza? 
Behandling med Vidaza ska inledas och ges under överinseende av läkare med erfarenhet av 
cancerläkemedel. Patienterna ska ges läkemedel för att förebygga illamående och kräkningar före 
behandlingen med Vidaza. 
Den rekommenderade dosen för Vidaza är 75 mg per kvadratmeter kroppsyta (beräknas med hjälp av 
patientens längd och vikt). Läkemedlet ges som en injektion under huden i överarmen, låret eller 
buken (magen) varje dag i en veckas tid, följt av tre veckor utan någon behandling. Varje sådan 
period på fyra veckor utgör en ”cykel”. Behandlingen ska fortsätta under minst sex cykler och därefter 
så länge den är till nytta för patienten. Lever, njurar och blod ska kontrolleras före varje cykel. Om 
blodvärdet är för lågt eller om patienten utvecklar njurproblem ska nästa behandlingscykel skjutas upp 
eller en lägre dos ges. 
Fullständig information finns i produktresumén (ingår också i EPAR). 
Hur verkar Vidaza? 
Den aktiva substansen i Vidaza, azacitidin, tillhör gruppen antimetaboliter. Azacitidin är en 
cytidinanalog, vilket betyder att det införlivas med cellernas genetiska material (RNA och DNA). Det 
anses verka genom att det ändrar det sätt på vilket cellen slår på och av gener samt genom att störa 
produktionen av nytt RNA och DNA. Dessa mekanismer anses bidra till att rätta till problemen med 
mognad och tillväxt av de unga blodkroppar i benmärgen som orsakar myelodysplastiska sjukdomar. 
Mekanismerna anses även bidra till att döda cancerogena celler vid leukemi. 
Hur har Vidazas effekt undersökts? 
Vidaza har undersökts i två huvudstudier. Den första omfattade 358 vuxna med myelodysplastiska 
syndrom med måttlig eller hög risk, CMML eller AML för vilka en stamcellstransplantation sannolikt inte 
skulle bli aktuell. Patienternas benmärg innehöll upp till 30 procent onormala celler. Den andra studien 
omfattade 488 patienter med AML som var 65 år eller äldre och som inte kunde genomgå 
hematopoetisk stamcellstransplantation. Patienternas benmärg innehöll mer än 30 procent onormala 
celler. I bägge studierna jämfördes Vidaza med konventionell vård (individuell behandling av patienten 
baserad på lokal praxis och patientens tillstånd). Det huvudsakliga effektmåttet var hur länge 
patienterna överlevde. 
Vilken nytta har Vidaza visat vid studierna? 
Vidaza var effektivare än konventionell vård när det gällde att förlänga överlevnaden. Patienter som 
fick Vidaza överlevde i genomsnitt 24,5 månader, jämfört med 15,0 månader för patienter som fick 
konventionell vård. Effekten av Vidaza var likartad vid samtliga tre sjukdomar. 
I den andra studien, som omfattade patienter med AML och mer än 30 procent onormala celler, 
överlevde patienterna som fick Vidaza i genomsnitt 10,4 månader, jämfört med 6,5 månader för 
patienter som fick konventionell vård. 
Vidaza  
EMA/450923/2016 
Sida 2/3 
 
 
 
Vilka är riskerna med Vidaza? 
De vanligaste biverkningarna som orsakas av Vidaza uppträder hos över 60 procent av patienterna 
med myelodysplastiska syndrom, CMML eller AML (20 till 30 procent onormala celler). Dessa 
biverkningar är reaktioner i blodet, bland annat trombocytopeni (lågt antal blodplättar), neutropeni 
(låga nivåer av neutrofiler, en typ av vita blodkroppar) och leukopeni (lågt antal vita blodkroppar), 
biverkningar som påverkar magen och tarmarna, exempelvis illamående och kräkningar, samt 
reaktioner på injektionsstället. Hos AML-patienter som uppvisade över 30 procent onormala celler var 
biverkningarna likartade. En fullständig förteckning över biverkningar som rapporterats för Vidaza finns 
i bipacksedeln. 
Vidaza får inte ges till patienter med framskriden levercancer eller till kvinnor som ammar. En 
fullständig förteckning över restriktioner finns i bipacksedeln. 
Varför har Vidaza godkänts? 
CHMP fann att nyttan med Vidaza är större än riskerna och rekommenderade att Vidaza skulle 
godkännas för försäljning. 
Vad görs för att garantera säker och effektiv användning av Vidaza? 
Rekommendationer och försiktighetsåtgärder som vårdpersonal och patienter ska vidta för säker och 
effektiv användning av Vidaza har tagits med i produktresumén och bipacksedeln. 
Mer information om Vidaza 
Den 17 december 2008 beviljade Europeiska kommissionen ett godkännande för försäljning av Vidaza 
som gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Vidaza finns i bipacksedeln (ingår 
också i EPAR). Du kan också kontakta din läkare eller apotekspersonal. 
Sammanfattningarna av ställningstagandet om Vidaza från kommittén för särläkemedel finns på EMA:s 
webbplats: här (för myelodysplastiska syndrom) och här (för AML). 
Denna sammanfattning uppdaterades senast 07-2016. 
Vidaza  
EMA/450923/2016 
Sida 3/3 
 
 
 
