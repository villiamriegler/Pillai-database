EMA/841935/2022 
EMEA/H/C/005848 
Pemetrexed Baxter (pemetrexed) 
Sammanfattning av Pemetrexed Baxter och varför det är godkänt inom EU 
Vad är Pemetrexed Baxter och vad används det för? 
Pemetrexed Baxter används för att behandla två typer av lungcancer: 
•  Malignt pleuramesoteliom (cancer i lungsäcken som normalt orsakas av exponering för asbest). 
Det ges då tillsammans med cisplatin till patienter som inte tidigare fått kemoterapi och vars 
cancer inte kan avlägsnas genom operation. 
•  Avancerad eller metastatisk (innebär att den har spridit sig till andra delar av kroppen) ”icke-
småcellig” lungcancer av  ”icke-skivepiteltyp”. Det ges antingen i kombination med cisplatin till 
tidigare obehandlade patienter eller som enda läkemedel till patienter som tidigare fått 
cancerbehandling. Det kan också ges som underhållsbehandling till patienter som har fått 
platinabaserad kemoterapi. 
Pemetrexed Baxter är ett generiskt läkemedel. Det innebär att Pemetrexed Baxter innehåller samma 
aktiva substans och verkar på samma sätt som ett referensläkemedel som redan är godkänt i EU. 
Referensläkemedlet är Alimta. Mer information om generiska läkemedel finns i dokumentet med frågor 
och svar här. 
Pemetrexed Baxter innehåller den aktiva substansen pemetrexed. 
Hur används Pemetrexed Baxter? 
Läkemedlet är receptbelagt och ska endast ges under överinseende av en läkare som är behörig att 
använda kemoterapi. 
Pemetrexed Baxter ges en gång var tredje vecka som en infusion (dropp) i en ven under 10 minuter. 
För att minska biverkningarna ska patienterna ta en kortikosteroid (en typ av läkemedel som minskar 
inflammation) och folsyra (en typ av vitamin) och få injektioner med vitamin B12 medan de behandlas 
med Pemetrexed Baxter. 
Behandlingen ska skjutas upp eller avbrytas eller dosen minskas hos patienter som har onormal 
blodstatus eller drabbas av vissa andra biverkningar. 
För mer information om hur du använder Pemetrexed Baxter, läs bipacksedeln eller tala med läkare 
eller apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Hur verkar Pemetrexed Baxter? 
Den aktiva substansen i Pemetrexed Baxter, pemetrexed, är ett cytotoxiskt läkemedel (ett läkemedel 
som dödar celler som delar sig, t.ex. cancerceller). I kroppen omvandlas pemetrexed till en aktiv form 
som blockerar aktiviteten hos de enzymer som är inblandade i produktionen av nukleotider 
(byggstenarna i DNA och RNA). Detta leder till att den aktiva formen av pemetrexed saktar ner 
produktionen av DNA och RNA och hindrar cellerna från att dela och fortplanta sig. Omvandlingen av 
pemetrexed till dess aktiva form sker snabbare i cancerceller än i normala celler, vilket leder till högre 
halter av den aktiva formen av läkemedlet och en längre verkan i cancerceller. Detta leder till att 
delningen av cancercellerna minskar, medan normala celler endast påverkas marginellt. 
Hur har Pemetrexed Baxters effekt undersökts? 
Fördelarna och riskerna med den aktiva substansen vid godkänd användning har redan studerats för 
referensläkemedlet, Alimta, och behöver inte studeras igen för Pemetrexed Baxter. 
Liksom för alla läkemedel har företaget lagt fram kvalitetsdata för Pemetrexed Baxter. Inga 
bioekvivalensstudier behövde göras för att undersöka om Pemetrexed Baxter tas upp på liknande sätt 
och ger samma nivå av den aktiva substansen i blodet som referensläkemedlet. Detta beror på att 
Pemetrexed Baxter ges genom infusion i en ven, vilket gör att den aktiva substansen tillförs direkt i 
blodet. 
Vilka är fördelarna och riskerna med Pemetrexed Baxter? 
Eftersom Pemetrexed Baxter är ett generiskt läkemedel och är bioekvivalent med referensläkemedlet 
anses dess fördelar och risker vara desamma som för referensläkemedlet. 
Varför är Pemetrexed Baxter godkänt i EU? 
Europeiska läkemedelsmyndigheten (EMA) fann att det styrkts att Pemetrexed Baxter i enlighet med 
EU:s krav har likvärdig kvalitet och är bioekvivalent med Alimta. EMA fann därför att fördelarna är 
större än de konstaterade riskerna, liksom för Alimta, och att Pemetrexed Baxter kan godkännas för 
användning i EU. 
Vad görs för att garantera säker och effektiv användning av Pemetrexed 
Baxter? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Pemetrexed Baxter har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Pemetrexed Baxter kontinuerligt. 
Misstänkta biverkningar som har rapporterats för Pemetrexed Baxter utvärderas noggrant och 
nödvändiga åtgärder vidtas för att skydda patienter. 
Mer information om Pemetrexed Baxter 
Mer information om Pemetrexed Baxter finns på EMA:s webbplats: 
ema.europa.eu/medicines/human/EPAR/pemetrexed-baxter. Information om referensläkemedlet finns 
också på EMA:s webbplats. 
Pemetrexed Baxter (pemetrexed)  
EMA/841935/2022  
Sida 2/2 
 
 
 
