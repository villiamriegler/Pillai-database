EMA/510230/2023 
EMEA/H/C/005449 
Evkeeza (evinakumab) 
Sammanfattning av Evkeeza och varför det är godkänt inom EU 
Vad är Evkeeza och vad används det för? 
Evkeeza är ett läkemedel som används tillsammans med fettsnål kost och andra läkemedel för att 
sänka kolesterolnivåerna i blodet. Det ges till vuxna, ungdomar och barn från 5 års ålder med 
homozygot familjär hyperkolesterolemi. Detta är en ärftlig sjukdom som ökar nivåerna av LDL-
kolesterol (det ”dåliga kolesterolet”) i blodet, som är en känd riskfaktor för hjärt- och kärlsjukdom. 
Evkeeza innehåller den aktiva substansen evinakumab. 
Hur används Evkeeza? 
Evkeeza är receptbelagt och behandling ska inledas och övervakas av en läkare med erfarenhet av att 
behandla patienter med lipidsjukdomar (förändring av fetthalter i blodet). Patienterna ska stå på 
stabila doser av andra kolesterolsänkande behandlingar innan de kan påbörja behandling med 
Evkeeza. 
Evkeeza ges som en infusion (dropp) i en ven under 60 minuter var fjärde vecka. 
För mer information om hur du använder Evkeeza, läs bipacksedeln eller tala med läkare eller 
apotekspersonal. 
Hur verkar Evkeeza? 
Den aktiva substansen i Evkeeza, evinakumab, är en monoklonal antikropp (en typ av protein) som 
har utformats för att fästa vid ANGPTL3, ett protein som blockerar vissa lipaser (enzymer som bryter 
ner fetter) i kroppen. När evinakumab fäster vid ANGPTL3 kan lipaserna fungera igen, vilket sänker 
fetthalterna i blodet och kolesterolet. 
Vilka fördelar med Evkeeza har visats i studierna? 
En huvudstudie visade att Evkeeza effektivt sänkte nivåerna av LDL-kolesterol hos vuxna och 
ungdomar från 12 års ålder med homozygot familjär hyperkolesterolemi. Deltagarna fick Evkeeza eller 
placebo (overksam behandling) samtidigt som de genomgick andra kolesterolsänkande behandlingar. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union  
© European Medicines Agency, 2024. Reproduction is authorised provided the source is acknowledged. 
 
I studien ingick 65 patienter som fick antingen Evkeeza eller placebo en gång var fjärde vecka. Efter 
24 veckor hade den genomsnittliga nivån av LDL-kolesterol i blodet för patienter som fick Evkeeza 
minskat med omkring 47 procent efter att behandlingen inleddes, jämfört med en ökning på omkring 
2 procent hos de patienter som fick placebo. Förbättringen av nivåerna av LDL-kolesterol med Evkeeza 
kvarstod när behandlingen fortsatte i ytterligare 24 veckor. 
I ytterligare en huvudstudie undersöktes effekten av Evkeeza hos 14 barn i åldern 5–11 år med 
homozygot familjär hyperkolesterolemi. I denna studie jämfördes inte Evkeeza med någon annan 
behandling eller placebo. Efter 24 veckors behandling sänkte Evkeeza LDL-kolesterolnivåerna med 
48 procent. 
En studie på 6 barn i åldern 5–11 år visade att Evkeeza verkar i kroppen på yngre barn på samma sätt 
som hos ungdomar och vuxna. 
Vilka är riskerna med Evkeeza? 
De vanligaste biverkningarna som orsakas av Evkeeza (kan förekomma hos fler än 1 av 10 användare) 
är inflammation i näsa och hals. Andra biverkningar (kan förekomma hos upp till 1 av 10 användare) 
är influensaliknande sjukdom, yrsel, ryggsmärta och illamående. Den vanligaste allvarliga biverkningen 
(kan förekomma hos upp till 1 av 100 användare) är anafylaxi (plötslig, allvarlig allergisk reaktion). 
En fullständig förteckning över biverkningar och restriktioner för Evkeeza finns i bipacksedeln. 
Varför är Evkeeza godkänt i EU? 
Två studier visade att tillägg av Evkeeza till andra kolesterolsänkande behandlingar effektivt sänkte 
nivåerna av LDL-kolesterol i blodet hos vuxna och ungdomar med homozygot familjär 
hyperkolesterolemi. En tredje studie på barn i åldern 5–11 år visade jämförbara resultat. De 
långsiktiga fördelarna för hjärt- och kärlsystemet behöver dock fortfarande studeras. Evkeezas 
biverkningar var acceptabla och de flesta patienter kunde få långvarig behandling (minst ett år) utan 
att behandlingen behövde avbrytas. 
Även om osäkerhet kvarstår fann Europeiska läkemedelsmyndigheten (EMA) därför att fördelarna med 
Evkeeza är större än riskerna och att Evkeeza kan godkännas för försäljning i EU. 
Evkeeza har godkänts enligt reglerna om ”godkännande i undantagsfall”. Detta innebär att det inte 
varit möjligt att få fullständig information om Evkeeza eftersom sjukdomen är sällsynt. EMA går varje 
år igenom all ny information som kan ha kommit fram och uppdaterar denna sammanfattning när det 
behövs. 
Vilken information om Evkeeza saknas för närvarande? 
Eftersom Evkeeza har godkänts enligt reglerna om ”godkännande i undantagsfall” ska företaget som 
marknadsför Evkeeza redovisa resultat varje år med fokus på läkemedlets långsiktiga säkerhet, utfall 
vid eventuella graviditeter och effekten på fettansamlingar i artärerna (ateroskleros). Företaget som 
marknadsför Evkeeza kommer att samla in dessa resultat från ett pågående register (en 
informationssamling) över patienter med homozygot familjär hyperkolesterolemi. 
Vad görs för att garantera säker och effektiv användning av Evkeeza? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Evkeeza har tagits med i produktresumén och 
bipacksedeln. 
Evkeeza (evinakumab)  
EMA/510230/2023 
Sida 2/3 
 
 
 
Liksom för alla läkemedel övervakas de vetenskapliga uppgifterna för Evkeeza kontinuerligt. 
Biverkningar som har rapporterats för Evkeeza utvärderas noggrant och nödvändiga åtgärder vidtas 
för att skydda patienterna. 
Mer information om Evkeeza 
Den 17 juni 2021 beviljades Evkeeza ett godkännande för försäljning som gäller i hela EU. 
Mer information om Evkeeza finns på EMA:s webbplats:  
ema.europa.eu/medicines/human/EPAR/evkeeza. 
Denna sammanfattning uppdaterades senast 12-2023. 
Evkeeza (evinakumab)  
EMA/510230/2023 
Sida 3/3 
 
 
 
