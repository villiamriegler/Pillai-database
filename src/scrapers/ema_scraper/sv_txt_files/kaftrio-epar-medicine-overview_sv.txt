EMA/429853/2023 
EMEA/H/C/005269 
Kaftrio (ivakaftor/tezakaftor/elexakaftor) 
Sammanfattning av Kaftrio och varför det är godkänt inom EU 
Vad är Kaftrio och vad används det för? 
Kaftrio är ett läkemedel som används för att behandla patienter från 2 års ålder som har cystisk fibros, 
en ärftlig sjukdom som har allvarliga effekter på lungorna, matsmältningssystemet och andra organ. 
Cystisk fibros kan orsakas av olika mutationer (förändringar) i genen för proteinet CFTR (”cystic 
fibrosis transmembrane conductance regulator”). Människan har två kopior av denna gen, en från 
vardera förälder, och sjukdomen utvecklas bara när en mutation skett i båda kopiorna. 
Kaftrio används i kombination med ivakaftor och ges till patienter vars cystiska fibros beror på minst 
en F508del-mutation i CFTR-genen. 
Cystisk fibros är sällsynt och Kaftrio klassificerades som särläkemedel (ett läkemedel som används vid 
sällsynta sjukdomar) den 14 december 2018. Mer information om klassificeringen som särläkemedel 
finns här: https://www.ema.europa.eu/en/medicines/human/orphan-designations/eu3182117 
Kaftrio innehåller de aktiva substanserna ivakaftor, tezakaftor och elexakaftor. 
Hur används Kaftrio? 
Läkemedlet är receptbelagt. Behandlingen ska endast förskrivas av hälso- och sjukvårdspersonal med 
erfarenhet av att behandla cystisk fibros. 
Kaftrio finns som tabletter och granulat i dospåse, vilka båda finns i två olika styrkor. Dosen och 
formuleringen beror på patientens ålder och kroppsvikt. Kaftrio ska tas på morgonen tillsammans med 
fetthaltiga livsmedel. Det ges tillsammans med ett annat läkemedel som endast innehåller ivakaftor, 
som ska tas på kvällen, cirka 12 timmar efter Kaftrio. 
Doserna av Kaftrio och ivakaftor kan behöva minskas om patienten också tar läkemedel av typen 
”måttliga eller starka CYP3A-hämmare”, såsom vissa antibiotika eller läkemedel mot svampinfektioner, 
eftersom de kan påverka hur Kaftrio och ivakaftor verkar i kroppen. Läkaren kan behöva justera dosen 
för patienter med nedsatt leverfunktion. 
För mer information om hur Kaftrio används, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Hur verkar Kaftrio? 
Cystisk fibros orsakas av mutationer i CFTR-genen. Denna gen påverkar produktionen av CFTR-protein, 
som verkar på cellernas yta för att reglera produktionen av slem i lungorna och magsafter i 
magsäcken. Mutationerna minskar mängden CFTR-proteiner på cellernas yta eller påverkar hur 
proteinet verkar, vilket leder till att de utsöndringar som de slem- och magsaftsframställande cellerna 
bildar blir för tjocka och sätter sig i vägen, orsakar inflammation och innebär ökad risk för 
lunginfektioner och problem med matsmältningen och tillväxten. 
Två av de aktiva substanserna i Kaftrio, elexakaftor och tezakaftor, ökar mängden CFTR-protein på 
cellernas yta, medan den tredje, ivakaftor, förbättrar aktiviteten hos det defekta CFTR-proteinet. 
Effekterna av detta är att lungslemmet och magsafterna blir mindre tjocka, vilket hjälper till att lindra 
symtomen på sjukdomen. 
Vilka fördelar med Kaftrio har visats i studierna? 
I tre huvudstudier visade sig Kaftrio i kombination med ivakaftor förbättra lungfunktionen hos 
patienter från 12 års ålder med cystisk fibros. Huvudeffektmåttet var ppFEV1, som utgår från den 
största luftmängd en patient kan andas ut på en sekund och jämför detta med motsvarande värden 
från en genomsnittlig person med liknande egenskaper (såsom ålder, längd och kön). I dessa studier 
började patienterna med genomsnittliga ppFEV1-värden (utgångsvärden) som endast motsvarade 60–
68 procent av de värden som noteras hos en genomsnittlig, frisk person. 
I den första studien ingick 403 patienter med en F508del-mutation och en ”minimal 
funktionsmutation”. Efter 24 veckors behandling med Kaftrio i kombination med ivakaftor hade ppFEV1 
i genomsnitt ökat med 13,9 procentenheter hos dessa patienter, jämfört med en minskning på 
0,4 procentenheter hos de patienter som fick placebo (overksam behandling). 
Den andra studien omfattade 107 patienter med F508del-mutationen från båda föräldrarna. 
Patienterna som behandlades med Kaftrio tillsammans med ivakaftor uppvisade en genomsnittlig 
ökning av ppFEV1 på 10,4 procentenheter, jämfört med en ökning på 0,4 procentenheter för de 
patienter som endast fick en kombination av ivakaftor och tezakaftor. 
En tredje studie omfattade 258 patienter med en F508del-mutation i kombination med antingen en 
regleringsmutation eller en kvarvarande CFTR-aktivitetsmutation (två andra typer av mutationer), som 
redan fick ivakaftor (patienter med en regleringsmutation) eller ivakaftor och tezakaftor (patienter med 
en kvarvarande aktivitetsmutation). Hos de patienter som tog Kaftrio tillsammans med ivakaftor ökade 
ppFEV1 med i genomsnitt 3,7 procentenheter, jämfört med en ökning på 0,2 procentenheter hos de 
patienter som tog ivakaftor som enda läkemedel eller en kombination av ivakaftor och tezakaftor. 
Behandling med Kaftrio i 24 veckor har också visat sig ge en genomsnittlig ökning av ppFEV1 på 
10,2 procentenheter i en fjärde studie på 66 patienter i åldern 6–12 år. Dessa patienter hade en 
F508del-mutation från båda föräldrarna eller en F508del-mutation och en ”minimal funktionsmutation”. 
Företaget lämnade också in belägg till stöd för användningen av lägre doser i denna grupp, vilka 
visade att läkemedlet distribuerades i kroppen i liknande utsträckning som hos äldre barn och vuxna. 
I en annan studie ingick 75 barn i åldern 2–5 år med en F508del-mutation från båda föräldrarna eller 
en F508del-mutation och en ”minimal funktionsmutation”. I denna studie fick patienterna Kaftrio i 
granulatform i 24 veckor och läkemedlet jämfördes inte med andra behandlingar. Resultaten visade att 
behandling med Kaftrio i granulatform minskade nivån av klorid i patienternas svett. Patienter med 
cystisk fibros har höga nivåer av klorid i sin svett på grund av att CFTR-proteinet inte fungerar 
ordentligt, och minskning av klorid i svett kan tyda på att läkemedlet har effekt. Minskningen av 
svettkloridnivån var jämförbar med den som observerades hos äldre patienter i tidigare studier. 
Kaftrio (ivakaftor/tezakaftor/elexakaftor)  
EMA/429853/2023 
Sida 2/3 
 
 
 
Effekten av Kaftrio hos barn i åldern 2–5 år styrktes också av belägg för att läkemedlet verkar på 
samma sätt i kroppen på yngre barn som hos äldre barn och vuxna. 
Vilka är riskerna med Kaftrio? 
En fullständig förteckning över biverkningar och restriktioner för Kaftrio finns i bipacksedeln. 
De vanligaste biverkningarna som orsakas av Kaftrio (kan förekomma hos fler än 1 av 10 användare) 
är huvudvärk, diarré och övre luftvägsinfektioner (infektioner i näsa och hals). Hudutslag kan 
förekomma och ibland vara allvarliga. 
Varför är Kaftrio godkänt i EU? 
Kaftrio är en effektiv behandling för patienter med cystisk fibros som har minst en F508del-mutation i 
CFTR-genen. Dessa patienter har ett stort otillfredsställt medicinskt behov. När det gäller säkerheten 
tolererades Kaftrio väl. Europeiska läkemedelsmyndigheten (EMA) fann därför att fördelarna med 
Kaftrio är större än riskerna och att läkemedlet kan godkännas för försäljning i EU. 
Vad görs för att garantera säker och effektiv användning av Kaftrio? 
Företaget som marknadsför Kaftrio kommer att utföra en studie om Kaftrios långsiktiga säkerhet, där 
även säkerheten för gravida kvinnor kommer att ingå. Företaget kommer också att genomföra en 
studie baserad på ett patientregister för att tillhandahålla data om Kaftrios långsiktiga effektivitet hos 
barn i åldern 2–5 år som har en F508del-mutation från en förälder. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Kaftrio har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Kaftrio kontinuerligt. 
Biverkningar som har rapporterats för Kaftrio utvärderas noggrant och nödvändiga åtgärder vidtas för 
att skydda patienterna. 
Mer information om Kaftrio 
Den 21 augusti 2020 beviljades Kaftrio ett godkännande för försäljning som gäller i hela EU. 
Mer information om Kaftrio finns på EMA:s webbplats: 
https://www.ema.europa.eu/en/medicines/human/EPAR/kaftrio 
Denna sammanfattning uppdaterades senast 10-2023. 
Kaftrio (ivakaftor/tezakaftor/elexakaftor)  
EMA/429853/2023 
Sida 3/3 
 
 
 
