EMA/429977/2020 
EMEA/H/C/002284 
NovoThirteen (katridekakog) 
Sammanfattning av NovoThirteen och varför det är godkänt inom EU 
Vad är NovoThirteen och vad används det för? 
NovoThirteen är ett läkemedel som förebygger kraftig blödning hos patienter med en ärftlig 
blodkoagulationsrubbning som kallas ”medfödd brist på faktor XIII A-subenhet”. Det används för att 
förebygga blödning och för att behandla blödningsepisoder som uppstår under förebyggande 
behandling. 
NovoThirteen innehåller den aktiva substansen katridekakog. 
Hur används NovoThirteen? 
NovoThirteen är receptbelagt och behandling med läkemedlet ska sättas in under övervakning av en 
läkare med erfarenhet av att behandla sällsynta blödningsrubbningar. 
NovoThirteen ges som injektion i en ven. Som förebyggande långtidsbehandling ges det en gång i 
månaden. Dosen baseras på patientens vikt och i vissa fall på halterna av faktor XIII i blodet. Vid 
behandling av blödningsepisoder under förebyggande behandling ges patienten en engångsdos 
baserad på patientens vikt eller, för att förebygga blödning från mindre kirurgiska ingrepp, på halterna 
av faktor XIII i blodet. 
För mer information om hur du använder NovoThirteen, läs bipacksedeln eller tala med läkare eller 
apotekspersonal. 
Hur verkar NovoThirteen? 
Faktor XIII är ett protein som medverkar till att blodet koagulerar. En särskild komponent av 
faktor XIII som kallas A-subenhet ökar koagelets styrka och förebygger ytterligare blödning. Patienter 
med medfödd brist på faktor XIII A-subenhet har inte tillräckligt med A-subenhet, eller så fungerar den 
inte på rätt sätt, vilket gör att de är mer benägna att få kraftiga blödningar. Den aktiva substansen i 
NovoThirteen, katridekakog, har samma kemiska struktur som mänsklig faktor XIII A-subenhet. 
Genom att tillhandahålla faktor XIII A-subenhet hjälper NovoThirteen till att förebygga blödningar hos 
dessa patienter. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
 
 
 
 
 
 
Vilka fördelar med NovoThirteen har visats i studierna? 
NovoThirteen har undersökts i en huvudstudie på 41 patienter över 6 års ålder med medfödd brist på 
faktor XIII A-subenhet som tidigare behandlats med läkemedel som innehåller faktor XIII. I 
genomsnitt hade varje patient som behandlades med NovoThirteen i förebyggande syfte cirka 
0,15 blödningsepisoder per år som krävde behandling med faktor XIII. Detta kan jämföras med cirka 
2,9 episoder per år hos patienter som behandlades med ett annat faktor XIII-läkemedel, som gavs vid 
behov för att kontrollera blödningen. 
NovoThirteens säkerhet och effekt hos 6 barn under 6 års ålder stöddes av data från en långtidsstudie 
där patienterna fick NovoThirteen för att förebygga blödning. Inga blödningsepisoder inträffade hos 
barn som behandlades med NovoThirteen. 
I en annan studie följde man upp 30 patienter som fick NovoThirteen i förebyggande syfte. Vid 
6 blödningsepisoder till följd av skada som krävde användning av ett faktor XIII-läkemedel 
behandlades 5 episoder med engångsdoser av NovoThirteen med goda resultat. Hos en patient som 
fick engångsdoser av NovoThirteen före två mindre operationer kunde blödningar också hållas under 
tillräcklig kontroll. 
Vilka är riskerna med NovoThirteen? 
Den vanligaste biverkningen som orsakas av NovoThirteen (kan förekomma hos fler än 1 av 
3 användare) är huvudvärk. Andra vanliga biverkningar (kan förekomma hos upp till 1 av 
10 användare) är leukopeni (lågt antal vita blodkroppar, däribland neutrofiler som bekämpar 
infektioner), smärta i armar och ben, smärta på injektionsstället samt förekomst i blodet av 
antikroppar som binder till faktor XIII och av små proteinfragment som kallas fibrin D-dimer. 
En fullständig förteckning över biverkningar och restriktioner för NovoThirteen finns i bipacksedeln. 
Varför är NovoThirteen godkänt i EU? 
Huvudstudien tillhandahöll tillfredsställande resultat om effektiviteten av förebyggande 
långtidsanvändning av NovoThirteen vid medfödd brist på faktor XIII A-subenhet, eftersom inga 
allvarliga eller livshotande blödningar inträffade under behandling. Hos patienter som redan fick 
förebyggande behandling var dessutom engångsdoser av NovoThirteen effektivt för att behandla 
blödningsepisoder. Inga allvarliga biverkningar vid långtidsanvändning av NovoThirteen har kunnat 
konstateras. 
Europeiska läkemedelsmyndigheten (EMA) fann därför att fördelarna med NovoThirteen är större än 
riskerna och att NovoThirteen kan godkännas för försäljning i EU. 
Vad görs för att garantera säker och effektiv användning av NovoThirteen? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av NovoThirteen har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för NovoThirteen kontinuerligt. 
Biverkningar som har rapporterats för NovoThirteen utvärderas noggrant och nödvändiga åtgärder 
vidtas för att skydda patienter. 
NovoThirteen (katridekakog)  
EMA/429977/2020  
Sida 2/3 
 
 
 
Mer information om NovoThirteen 
Den 3 september 2012 beviljades NovoThirteen ett godkännande för försäljning som gäller i hela EU. 
Mer information om NovoThirteen finns på EMA:s webbplats: 
ema.europa.eu/medicines/human/EPAR/novothirteen. 
Denna sammanfattning uppdaterades senast 08-2020. 
NovoThirteen (katridekakog)  
EMA/429977/2020  
Sida 3/3 
 
 
 
