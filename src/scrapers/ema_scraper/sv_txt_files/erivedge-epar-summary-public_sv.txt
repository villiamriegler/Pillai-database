EMA/635913/2016 
EMEA/H/C/002602 
Sammanfattning av EPAR för allmänheten 
Erivedge 
vismodegib 
Detta är en sammanfattning av det offentliga europeiska utredningsprotokollet (EPAR) för Erivedge. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Erivedge ska användas. 
Praktisk information om hur Erivedge ska användas finns i bipacksedeln. Du kan också kontakta din 
läkare eller apotekspersonal. 
Vad är Erivedge och vad används det för? 
Erivedge är ett läkemedel mot cancer som innehåller den aktiva substansen vismodegib. Det används 
för att behandla vuxna med basalcellscarcinom (en långsamt växande form av hudcancer) i 
avancerade stadier: när cancern är metastaserande (har spridits till andra delar av kroppen) och 
orsakar symtom, eller när den är lokalt avancerad (har börjat sprida sig till närliggande områden) och 
inte är lämplig att behandla med kirurgi eller radioterapi (strålbehandling). 
Hur används Erivedge? 
Erivedge är receptbelagt. Det får endast förskrivas av eller under överinseende av en specialistläkare 
med erfarenhet av att behandla basalcellscarcinom. Det finns som kapslar (150 mg). Den 
rekommenderade dosen är en kapsel en gång dagligen. Nyttan med fortsatt behandling ska bedömas 
regelbundet och den optimala behandlingslängden varierar beroende på nyttan och biverkningarna för 
varje enskild patient. Mer information finns i bipacksedeln. 
Hur verkar Erivedge? 
Den aktiva substansen i Erivedge, vismodegib, stör den så kallade Hedgehog-signalvägen, vilken 
normalt är involverad i regleringen av de tidiga stadierna av cellutveckling hos ofödda barn och i vissa 
cellprocesser hos vuxna. Vid basalcellscarcinom blir Hedgehog-signalvägen onormalt aktiv och leder till 
att cancercellerna växer till och sprider sig. Vismodegib fäster vid ett protein som kallas SMO och är 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
  
 
 
 
 
involverat i aktiveringen av Hedgehog-signalvägen. Genom att fästa vid SMO blockerar vismodegib 
denna väg, och saktar på det sättet ned tillväxten och spridningen av cancercellerna vid 
basalcellscarcinom. 
Vilken nytta med Erivedge har visats i studierna? 
Erivedge undersöktes i en huvudstudie som omfattade 104 patienter som antingen hade 
metastaserande eller lokalt avancerat basalcellscarcinom. Patienterna fick Erivedge tills deras sjukdom 
förvärrades eller de inte längre tålde behandlingen eller hoppade av från studien. Erivedge jämfördes 
inte med någon annan behandling. Det huvudsakliga effektmåttet var svaret på behandlingen, baserat 
på att storleken på tumören minskade med minst 30 procent eller att alla tecken på cancer försvann 
(den objektiva svarsfrekvensen). Omkring 33 procent (11 av 33) av patienterna med metastaserande 
sjukdom och 48 procent (30 av 63) av patienterna med lokalt avancerad sjukdom svarade på 
behandling. 
Vilka är riskerna med Erivedge? 
De vanligaste biverkningarna som orsakas av Erivedge (uppträder hos fler än 3 av 10 personer) är 
muskelspasmer, håravfall, smakstörningar, viktminskning, trötthet, illamående och diarré. En 
fullständig förteckning över biverkningar som rapporterats för Erivedge finns i bipacksedeln. 
Erivedge får inte ges till kvinnor som är gravida eller ammar, eller som skulle kunna bli gravida och 
inte följer det särskilda graviditetspreventionsprogrammet för Erivedge. Erivedge får inte ges 
tillsammans med johannesört (en örtmedicin som används mot depression). En fullständig förteckning 
över restriktioner finns i bipacksedeln. 
Varför godkänns Erivedge? 
Kommittén för humanläkemedel (CHMP) fann att nyttan med Erivedge är större än riskerna och 
rekommenderade att Erivedge skulle godkännas för försäljning i EU. Kommittén ansåg att nyttan med 
Erivedge hade visats för patienter med lokalt avancerad och metastaserande sjukdom. Kommittén 
ansåg även att biverkningarna var hanterbara. Eftersom Erivedge stör mekanismen som är involverad i 
de tidiga utvecklingsstadierna hos ofödda barn drog CHMP slutsatsen att det behövs lämpliga åtgärder 
för både män och kvinnor som behandlas med Erivedge för att förhindra graviditet under och efter 
avslutad behandling.  
Erivedge godkändes ursprungligen i enlighet med reglerna om ”villkorat godkännande” eftersom 
ytterligare erfarenheter av detta läkemedel förväntades. Då företaget har lämnat den ytterligare 
information som behövs har godkännandet ändrats från villkorat till fullständigt. 
Vad görs för att garantera säker och effektiv användning av Erivedge? 
Företaget ska genomföra ett graviditetspreventionsprogram genom att tillhandahålla 
utbildningsmaterial om riskerna för det ofödda barnet, inklusive ett påminnelsekort, till patienter och 
hälso- och sjukvårdspersonal som förskriver och lämnar ut Erivedge. Företaget kommer att rapportera 
graviditeter som uppkommer under behandling med Erivedge och övervaka deras utgång. 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Erivedge har också tagits med i produktresumén och 
bipacksedeln. 
Erivedge  
EMA/635913/2016 
Sida 2/3 
 
 
 
Mer information om Erivedge 
Den 12 juli 2013 beviljade Europeiska kommissionen ett godkännande för försäljning av Erivedge som 
gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Erivedge finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 10-2016. 
Erivedge  
EMA/635913/2016 
Sida 3/3 
 
 
 
 
 
