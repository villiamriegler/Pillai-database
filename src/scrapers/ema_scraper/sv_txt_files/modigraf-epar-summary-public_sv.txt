European Medicines Agency  
EMEA/H/C/954 
OFFENTLIGT EUROPEISKT UTREDNINGSPROTOKOLL (EPAR) 
MODIGRAF 
Sammanfattning av EPAR för allmänheten 
Detta är en sammanfattning av det offentliga europeiska utredningsprotokollet (EPAR). Det 
förklarar hur Kommittén för humanläkemedel (CHMP) bedömt de studier som gjorts och hur den 
kommit fram till sina rekommendationer om hur läkemedlet ska användas. 
Vill du ha mer information om sjukdomen eller behandlingen, kan du läsa bipacksedeln (ingår 
också i EPAR) eller kontakta din läkare eller ditt apotek. Läs de vetenskapliga slutsatserna (ingår 
också i EPAR) om du vill ha mer information om vad CHMP bygger sina rekommendationer på. 
Vad är Modigraf? 
Modigraf är ett läkemedel som innehåller den aktiva substansen takrolimus. Det finns som dospåsar 
(0,2 mg och 1 mg) med gult granulat som bereds till oral suspension. 
Vad används Modigraf för? 
Modigraf ges till vuxna och barn som genomgått en njur- lever- eller hjärttransplantation för att 
förhindra avstötning (när immunsystemet angriper det transplanterade organet). Modigraf kan också 
användas för att behandla organavstötning när andra immunsuppressiva läkemedel inte fungerar. 
Läkemedlet är receptbelagt. 
Hur används Modigraf? 
Behandling med Modigraf ska endast förskrivas av läkare med erfarenhet av behandling av 
transplanterade patienter. 
Modigraf är avsett för långtidsanvändning. Doserna beräknas efter patientens kroppsvikt. Läkare ska 
övervaka takrolimusnivåerna i blodet för att kontrollera att de ligger inom de i förväg fastställda 
intervallerna. 
När en avstötning ska förhindras bestäms dosen Modigraf av vilken typ av transplantat patienten har 
fått. För patienter som genomgått en njurtransplantation är startdosen 0,2 – 0,3 mg per kilogram 
kroppsvikt per dag för vuxna och 0,3 mg/kg för barn. För patienter som genomgått en 
levertransplantation är startdosen 0,1 – 0,2 mg/kg per dag för vuxna och 0,3 mg/kg för barn. 
Startdosen för patienter som genomgått en hjärttransplantation är 0,075 mg/kg per dag för vuxna och 
0,3 mg/kg för barn. 
När en avstötning behandlas kan samma doser användas för njurtransplantat som för levertransplantat. 
För hjärttransplantat är dosen 0,15 mg/kg per dag för vuxna och 0,2 – 0,3 mg/kg för barn. 
Modigraf tas två gånger per dag, vanligtvis på morgonen och kvällen. 
Hur verkar Modigraf? 
Den aktiva substansen i Modigraf, takrolimus, är ett immunsuppressivt medel. Det innebär att det 
sänker immunsystemets aktivitet (immunsystemet är kroppens naturliga försvar). Takrolimus verkar 
på vissa speciella celler i immunsystemet som kallas T-celler. Det är huvudsakligen dessa celler som 
angriper det transplanterade organet. 
Takrolimus har varit tillgängligt i EU som medel mot organavstötning sedan mitten av 1990-talet. 
Modigraf liknar ett annat läkemedel som innehåller takrolimus, Prograf eller Prograft, som finns som 
7 Westferry Circus, Canary Wharf,  London  E14 4HB, UK 
Tel. (44-20) 74 18 84 00  Fax (44-20) 74 18 84 16 
E-mail: mail@emea.europa.eu     http://www.emea.europa.eu 
© European Medicines Agency, 2009. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
kapslar. Det faktum att Modigraf finns som granulat gör det möjligt att finjustera doseringen och att 
erbjuda ett alternativ för barn och andra som inte kan svälja kapslar. 
Hur har Modigrafs effekt undersökts? 
Eftersom takrolimus har använts i många år presenterade företaget resultat från studier ur den 
vetenskapliga litteraturen av takrolimus effektivitet vid organtransplantation. 
Modigraf undersöktes i två större studier på barn som hade genomgått en levertransplantation. I en av 
studierna deltog 28 barn som fick läkemedlet i upp till ett år. Modigraf jämfördes inte med något annat 
läkemedel. Det viktigaste effektmåttet baserades på antalet patienter som undgick att drabbas av 
organavstötning. I den andra studien deltog 185 barn som fick antingen Modigraf med kortikosteroider 
(en grupp immunsuppressiva läkemedel) eller en kombination av andra immunsuppressiva läkemedel 
(ciclosporin, azatioprin och kortikosteroider) under ett år. Det viktigaste effektmåttet i studien 
baserades på antalet patienter som undgick att drabbas av organavstötning. Man tittade också på 
antalet organavstötningar hos patienter som inte svarade på behandling med kortikosteroider. 
Vilken nytta har Modigraf visat vid studierna? 
Modigraf var effektivt när det gällde att förhindra organavstötning hos barn som genomgått en 
levertransplantation. I den första studien undgick 79 procent av patienterna som fick Modigraf (22 av 
28) organavstötning. I den andra studien ansågs det inte finnas någon relevant skillnad mellan de två 
läkemedelskombinationerna ifråga om totalt antal avstötningar. Däremot var kombinationen med 
Modigraf effektivare än den andra kombinationen när det gällde att förhindra organavstötningar som 
inte kunde behandlas med kortikosteroider.  
Vilka är riskerna med Modigraf? 
De vanligaste biverkningarna (uppträder hos fler än 1 av 10 patienter) är diabetes, hyperglykemi (högt 
blodsocker), hyperkalemi (höga halter av kalium i blodet), sömnrubbningar, huvudvärk, tremor 
(skakningar), hypertoni (högt blodtryck), diarré, illamående, tester som tyder på onormal leverfunktion 
(onormala halter av leverenzymer) och njurproblem. Förteckningen över samtliga biverkningar som 
rapporterats för Modigraf finns i bipacksedeln. 
Modigraf ska inte ges till personer som kan vara överkänsliga (allergiska) mot takrolimus eller något 
annat innehållsämne eller mot andra makrolider (läkemedel med en struktur som liknar takrolimus). 
Varför har Modigraf godkänts? 
Kommittén för humanläkemedel (CHMP) ansåg att Modigraf ifråga om effekt och säkerhet var 
likvärdigt med andra takrolimusläkemedel som finns som kapslar. Modigraf kan dessutom doseras 
mer exakt och lättare administreras till små barn. Kommittén fann att fördelarna med Modigraf är 
större än riskerna vid profylax mot transplantatavstötning hos njur- och lever- och 
hjärttransplantatmottagare samt vid behandling av transplantatavstötning som är resistent mot 
behandling med andra immunsuppressiva läkemedel. Kommittén rekommenderade att Modigraf skulle 
godkännas för försäljning. 
Mer information om Modigraf: 
Den 15 maj 2009 beviljade Europeiska kommissionen Astellas Pharma Europe B.V. ett godkännande 
för försäljning av Modigraf som gäller i hela Europeiska unionen.  
Det offentliga europeiska utredningsprotokollet (EPAR) finns i sin helhet här. 
Denna sammanfattning aktualiserades senast 04-2009. 
2/2 
 
 
 
 
 
 
 
 
 
