EMA/525215/2018 
EMEA/H/C/004514 
Ilumetri (tildrakizumab) 
Sammanfattning av Ilumetri och varför det är godkänt inom EU 
Vad är Ilumetri och vad används det för? 
Ilumetri är ett läkemedel som verkar på immunsystemet och används för behandling av plackpsoriasis, 
en sjukdom som orsakar röda, fjällande fläckar på huden. Det ges till vuxna med måttlig till svår 
sjukdom där det inte är lämpligt att ge behandling direkt på huden. 
Ilumetri innehåller den aktiva substansen tildrakizumab. 
Hur används Ilumetri? 
Ilumetri är receptbelagt och ska ges under överinseende av en läkare med erfarenhet av att 
diagnostisera och behandla plackpsoriasis. 
Ilumetri finns som en lösning i förfyllda sprutor för injektion under huden. Den rekommenderade dosen 
är en injektion på 100 mg, följd av ytterligare en dos efter 4 veckor och därefter en injektion var 12:e 
vecka. Dosen kan ökas till 200 mg hos vissa patienter, till exempel patienter som påverkats svårt av 
sjukdomen eller med en kroppsvikt över 90 kg. Läkaren kan besluta att avbryta behandlingen om 
ingen förbättring ses efter 28 veckor. 
Efter instruktion kan patienterna själva injicera Ilumetri om läkaren anser att det är lämpligt. 
För att få mer information om hur du använder Ilumetri, läs bipacksedeln eller tala med läkare eller 
apotekspersonal. 
Hur verkar Ilumetri? 
Den aktiva substansen i Ilumetri, tildrakizumab, är en monoklonal antikropp (en typ av protein) som är 
utformad att fästa vid interleukin 23 och blockera dess aktivitet. Interleukin 23 är en substans som 
kontrollerar tillväxten och mognaden av vissa typer av T-celler. Dessa T-celler, som är en del av 
immunsystemet (kroppens naturliga försvar), deltar i inflammationsförloppet som är kopplat till 
utvecklingen av plackpsoriasis. Genom att blockera verkan av interleukin 23 minskar Ilumetri 
inflammationen och symtomen i samband med sjukdomen. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
Vilka fördelar med Ilumetri har visats i studierna? 
I två huvudstudier på vuxna befanns Ilumetri vara effektivt vid behandling av måttlig till svår 
plackpsoriasis hos patienter som inte fick tillräckligt bra resultat av behandlingar som sätts direkt på 
huden. 
I den första studien på 771 patienter jämfördes Ilumetri med placebo (overksam behandling). Efter 
12 veckor förbättrades sjukdomens svårighetsgrad med minst 75 procent hos 64 och 62 procent av 
patienterna som fick 100 mg respektive 200 mg Ilumetri, jämfört med 6 procent av dem som fick 
placebo. Dessutom läktes huden nästan fullständigt hos 58 procent av dem som fick 100 mg och 
59 procent av dem som fick 200 mg, jämfört med 7 procent av dem som fick placebo. 
I den andra studien på 1 090 patienter jämfördes Ilumetri med placebo och med etanercept (ett annat 
läkemedel mot psoriasis). Efter 12 veckor förbättrades sjukdomens svårighetsgrad med minst 
75 procent hos 61 och 66 procent av patienterna som fick 100 mg respektive 200 mg Ilumetri, jämfört 
med 48 procent av dem som fick etanercept och 6 procent av dem som fick placebo. Av dem som fick 
Ilumetri läktes huden nästan fullständigt hos 55 procent (för 100 mg) och 59 procent (för 200 mg), 
jämfört med 48 procent av dem som fick etanercept och 5 procent som fick placebo. 
Vilka är riskerna med Ilumetri? 
De vanligaste biverkningarna som orsakas av Ilumetri är övre luftvägsinfektioner (näsa och svalg) (kan 
uppträda hos fler än 1 av 10 personer). Huvudvärk, gastroenterit (diarré och kräkningar), illamående, 
diarré, smärta vid injektionsstället och ryggsmärta kan uppträda hos upp till 1 av 10 personer. 
Ilumetri får inte ges till personer med en allvarlig pågående infektion såsom tuberkulos. En fullständig 
förteckning över biverkningar och restriktioner för Ilumetri finns i bipacksedeln. 
Varför är Ilumetri godkänt i EU? 
Ilumetri är effektivt vid behandling av psoriasis, och vissa patienter kan uppleva fullständig läkning av 
sin psoriasis. Patienterna får inte många biverkningar. Informationen om långvarig användning av 
Ilumetri är begränsad och studier pågår för närvarande. Europeiska läkemedelsmyndigheten fann att 
fördelarna med Ilumetri är större än riskerna och att Ilumetri skulle godkännas för försäljning i EU. 
Vad görs för att garantera säker och effektiv användning av Ilumetri? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Ilumetri har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Ilumetri utvärderas noggrant och nödvändiga åtgärder för att 
skydda patienter vidtas. 
Mer information om Ilumetri 
Mer information om Ilumetri finns på EMA:s webbplats ema.europa.eu/Find medicine/Human 
medicines/European public assessment reports.
Ilumetri (tildrakizumab)  
EMA/525215/2018 
Sida 2/2 
 
 
 
