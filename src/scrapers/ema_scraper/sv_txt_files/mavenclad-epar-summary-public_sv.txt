EMA/405631/2017 
EMEA/H/C/004230 
Sammanfattning av EPAR för allmänheten 
Mavenclad 
kladribin 
Detta är en sammanfattning av det offentliga europeiska utredningsprotokollet (EPAR) för Mavenclad. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Mavenclad ska användas. 
Praktisk information om hur Mavenclad ska användas finns i bipacksedeln. Du kan också kontakta din 
läkare eller apotekspersonal. 
Vad är Mavenclad och vad används det för? 
Mavenclad är ett läkemedel som används för att behandla vuxna med de skovvisa formerna av 
multipel skleros, en sjukdom vid vilken inflammationsprocesser skadar det skyddande höljet runt 
nervcellerna i hjärnan och ryggmärgen. Skovvis betyder att patienten får upprepade attacker (skov) av 
symtomen. 
Mavenclad används till patienter vars sjukdom är högaktiv. Det innehåller den aktiva substansen 
kladribin. 
Hur används Mavenclad? 
Mavenclad är receptbelagt och behandling måste inledas och ske under överinseende av en läkare med 
erfarenhet av behandling av multipel skleros. 
Dosen är beroende av patienternas kroppsvikt och behandlingen består av två behandlingskurer 
fördelade över 2 år. Det första året tar patienterna en till två tabletter per dag under 4 eller 5 dagar; 
efter en månad tar de åter en till två tabletter per dag under 4 eller 5 dagar, vilket blir en total dos på 
1,75 mg per kg kroppsvikt under de två perioderna. Denna behandlingskur upprepas efter ett år. Inga 
andra läkemedel ska tas inom 3 timmar efter en Mavenclad-tablett. Mer information finns i 
bipacksedeln. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
 
  
 
 
 
 
Hur verkar Mavenclad? 
Vid multipel skleros angriper och skadar kroppens immunsystem (försvarssystem) det skyddande 
höljet runt nervcellerna i centrala nervsystemet (hjärnan och ryggmärgen). De immunceller som kallas 
lymfocyter spelar en central roll i denna process. 
Den aktiva substansen i Mavenclad, kladribin, har en kemisk struktur som liknar purin, ett av de 
ämnen som behövs för att bygga upp DNA-molekylen. I kroppen tas kladribin upp av celler såsom 
lymfocyter och stör produktionen av ny DNA. Detta leder till att lymfocyterna dör, och saktar ner 
progressionen av multipel skleros. 
Kladribin är redan godkänd i EU för behandling av vissa leukemier (cancer som drabbar lymfocyter). 
Vilken nytta med Mavenclad har visats i studierna? 
Mavenclad har visat sig vara effektivt i en huvudstudie på 1 326 patienter med skovvis förlöpande 
multipel skleros. Studien jämförde effekten av Mavenclad och placebo (overksam behandling) när det 
gäller att minska skovfrekvensen 96 veckor efter behandlingsstarten. De patienter som behandlades 
med Mavenclad hade en genomsnittlig skovfrekvens på 0,14 per år, jämfört med 0,33 för patienterna 
som fick placebo; vid slutet av 96 veckor sågs inga skov hos omkring 8 av 10 patienter som fick 
standarddoser av Mavenclad och hos 6 av 10 som fick placebo. Dessutom var nästan 50 procent av de 
patienter som fick Mavenclad mindre benägna till sjukdomsprogression (i form av ökad 
funktionsnedsättning som varade minst 6 månader). Resultaten tyder på att effekterna var störst hos 
patienter med högaktiv sjukdom och att nytta kan förväntas vid andra skovvisa former av multipel 
skleros. I en uppföljningsstudie under ytterligare två år kvarstod nyttan av den ursprungliga 
behandlingen, men ingen ytterligare nytta sågs vid fler än två behandlingskurer med Mavenclad. 
Vilka är riskerna med Mavenclad? 
De vanligaste biverkningarna som orsakas av Mavenclad är lymfopeni (minskning av antalet 
lymfocyter, som kan uppträda hos fler än 1 av 10 personer) och infektioner med herpes zoster-virus, 
hos upp till 1 av 10 patienter. Hudutslag, håravfall och minskat antal av en annan typ av vita 
blodkroppar, neutrofiler, kan också uppträda hos fler än 1 av 10 patienter. En fullständig förteckning 
över biverkningar som rapporterats för Mavenclad finns i bipacksedeln. 
Effekterna på lymfocyter gör att kroppens immunförsvar mot infektioner och cancer sänks: Mavenclad 
får inte ges till patienter med aktiva långvariga infektioner såsom tuberkulos eller hepatit, eller till 
patienter med hivinfektion eller dem vars immunförsvar är nedsatt av andra orsaker, t.ex. behandling 
med läkemedel som sätter ned immunförsvaret. Det får inte ges till patienter med aktiv cancer. 
Behandling måste även undvikas hos patienter vars njurfunktion är måttligt eller kraftigt nedsatt, samt 
hos gravida eller ammande kvinnor. En fullständig förteckning över restriktioner finns i bipacksedeln. 
Varför godkänns Mavenclad? 
Mavenclad har visat sig minska skovfrekvensen och fördröja sjukdomsprogressionen hos patienter med 
skovvis multipel skleros. Detta verkade vara mest framträdande hos patienter med högaktiv sjukdom, 
hos vilka den kliniska nyttan ansågs vara större än riskerna för en allvarlig långvarig minskning av 
antalet lymfocyter, vilket ökar risken för infektion och möjligen cancer. Att Mavenclad tas genom 
munnen och bara kräver två korta behandlingskurer med 12 månaders mellanrum innebär dessutom 
en fördel för patienterna. Europeiska läkemedelsmyndigheten fann därför att nyttan med Mavenclad är 
större än riskerna och rekommenderade att Mavenclad skulle godkännas för försäljning i EU. 
Mavenclad  
EMA/405631/2017 
Sida 2/3 
 
 
 
Vad görs för att garantera säker och effektiv användning av Mavenclad? 
Företaget som marknadsför Mavenclad kommer att förse hälso- och sjukvårdpersonal och patienter 
med information om läkemedlet, däribland råd om biverkningarna och säkerhetsfarhågorna, behovet 
av övervakning före och efter behandling, samt om graviditetsprevention och effektiv preventivmetod 
för både kvinnliga och manliga patienter. 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Mavenclad har också tagits med i produktresumén och 
bipacksedeln. 
Övrig information om Mavenclad 
EPAR för Mavenclad finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Mavenclad finns i 
bipacksedeln (ingår också i EPAR). Du kan också kontakta din läkare eller apotekspersonal. 
Mavenclad  
EMA/405631/2017 
Sida 3/3 
 
 
 
