EMA/764301/2014 
EMEA/H/C/001027 
Sammanfattning av EPAR för allmänheten 
ellaOne 
ulipristalacetat 
Detta är en sammanfattning av det offentliga europeiska utredningsprotokollet (EPAR) för ellaOne. Det 
förklarar hur kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är ellaOne? 
EllaOne är ett läkemedel som innehåller den aktiva substansen ulipristalacetat. Det finns som tabletter 
(30 mg). 
Vad används ellaOne för? 
EllaOne är ett akutpreventivmedel för kvinnor som ska tas inom 120 timmar (fem dygn) efter oskyddat 
samlag eller misslyckad preventivmedelsanvändning (som t.ex. sprucken kondom under samlag). 
Läkemedlet är receptfritt. 
Hur används ellaOne? 
En tablett ellaOne tas genom munnen så snart som möjligt, men inte senare än 120 timmar, efter 
oskyddat samlag eller misslyckad preventivmedelsanvändning. Om kvinnan kräks inom tre timmar 
efter intaget av läkemedlet bör en ny tablett tas. EllaOne kan användas när som helst under 
menstruationscykeln. 
Om kvinnans menstruation är försenad eller om hon har graviditetssymtom bör graviditet uteslutas 
innan ellaOne tas. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union  
© European Medicines Agency, 2015. Reproduction is authorised provided the source is acknowledged. 
 
 
  
 
 
 
 
Hur verkar ellaOne? 
För att en graviditet ska uppnås krävs det en ägglossning och därefter måste ägget befruktas (förenas 
med en spermie) och implanteras i livmodern. Könshormonet progesteron medverkar till att bestämma 
tidpunkten för ägglossningen och förbereda livmoderslemhinnan för att ta emot det befruktade ägget. 
Den aktiva substansen i ellaOne, ulipristalacetat, verkar som en modulator för progesteronreceptorn. 
Det innebär att den binder till de receptorer som progesteronet normalt binder till, vilket hindrar 
hormonet från att verka. Genom sitt sätt att verka på progesteronreceptorerna förhindrar ellaOne 
graviditet främst genom att förhindra eller försena ägglossning. Om ägglossningen redan inträffat har 
ellaOne inte längre någon effekt. 
Hur har ellaOnes effekt undersökts? 
I en huvudstudie gavs ellaOne till 1 533 kvinnor (genomsnittsålder 24 år) som hade bett att få 
akutpreventivmedel mellan två och fem dygn efter oskyddat samlag eller misslyckad 
preventivmedelsanvändning. Det primära effektmåttet var antalet kvinnor som inte blev gravida. Det 
jämfördes sedan med det antal kvinnor som hade kunnat förväntas bli gravida om de inte hade tagit 
något preventivmedel. Detta antal beräknades utifrån publicerade graviditetsfrekvenser. 
I ytterligare en studie jämfördes ellaOne med levonorgestrel (ett annat läkemedel som används som 
akutpreventivmedel). I den studien ingick kvinnor som tog läkemedlet inom två dygn efter oskyddat 
samlag eller misslyckad preventivmedelsanvändning. 
Vilken nytta har ellaOne visat vid studierna? 
EllaOne var effektivt som akutpreventivmedel och minskade antalet oönskade graviditeter. Av de 
kvinnor som fullföljde huvudstudien blev 2,1 procent (26 av 1 241) gravida. Det är färre än de 
5,5 procent som hade kunnat förväntas bli gravida om de inte hade tagit något preventivmedel. 
EllaOne förhindrade således cirka tre femtedelar av graviditeterna. 
Den andra studien, med kvinnor som tog läkemedlet inom två dygn efter oskyddat samlag eller 
misslyckad preventivmedelsanvändning, gav också stöd åt ellaOnes effekt. I denna studie var ellaOne 
lika effektivt som levonorgestrel när det gällde att förhindra graviditeter. 
Vilka är riskerna med ellaOne? 
De vanligaste biverkningarna med ellaOne är huvudvärk, illamående, buksmärta (ont i magen) och 
dysmenorré (menstruationssmärta). En fullständig förteckning över biverkningar och restriktioner finns 
i bipacksedeln. 
Varför har ellaOne godkänts? 
CHMP fann att nyttan med ellaOne är större än riskerna och rekommenderade att ellaOne skulle 
godkännas för försäljning. 
Vad görs för att garantera säker och effektiv användning av ellaOne? 
En riskhanteringsplan har tagits fram för att se till att ellaOne används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
ellaOne. Där anges också lämpliga försiktighetsåtgärder som vårdpersonal och patienter ska vidta. 
ellaOne  
EMA/764301/2014  
Sida 2/3 
 
 
 
 
 
Mer information om ellaOne 
Den 15 maj 2009 beviljade Europeiska kommissionen ett godkännande för försäljning av ellaOne som 
gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med ellaOne finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 12-2014. 
ellaOne  
EMA/764301/2014  
Sida 3/3 
 
 
 
 
 
