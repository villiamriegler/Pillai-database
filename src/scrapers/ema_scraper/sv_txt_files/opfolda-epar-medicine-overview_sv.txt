EMA/225836/2023 
EMEA/H/C/005695 
Opfolda (miglustat) 
Sammanfattning av Opfolda och varför det är godkänt inom EU 
Vad är Opfolda och vad används det för? 
Opfolda är ett läkemedel som används för att behandla vuxna med sent debuterad  Pompes sjukdom 
(brist på surt α-glukosidas [GAA]), en ärftlig sjukdom där patienterna har andningssvårigheter och 
muskelsvaghet. Det ges i kombination med ett annat läkemedel, cipaglukosidas alfa. 
Opfolda är ett ”hybridläkemedel”. Det innebär att det liknar ett referensläkemedel som innehåller 
samma aktiva substans, men finns som kapslar av annan styrka. Referensläkemedlet för Opfolda är 
Zavesca. 
Opfolda innehåller den aktiva substansen miglustat. 
Hur används Opfolda? 
Opfoldakapslar tas genom munnen cirka 1 timme men inte mer än 3 timmar före en infusion av 
cipaglukosidas alfa (dropp). 
Läkemedlet är receptbelagt och behandling ska övervakas av läkare med erfarenhet av att behandla 
patienter med Pompes sjukdom eller liknande sjukdomar. 
För mer information om hur du använder Opfolda, läs bipacksedeln eller tala med läkare eller 
apotekspersonal. 
Hur verkar Opfolda? 
Den aktiva substansen i Opfolda, miglustat, binder till cipaglukosidas alfa under behandlingen. Detta 
gör cipaglukosidas alfa mer stabilt, så att det kan fortsätta att absorberas från blodet av de 
muskelceller som påverkas av Pompe sjukdom. 
Vilka fördelar med Opfolda har visats i studierna? 
I en huvudstudie på 125 vuxna med Pompes sjukdom jämfördes effekterna av Opfolda plus 
cipaglukosidas alfa med alglukosidas alfa (ett annat läkemedel mot Pompes sjukdom) plus placebo 
(overksam behandling). 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Studien visade att avståndet som patienterna kunde gå på sex minuter efter ett års behandling 
förbättrades med omkring 20 meter hos patienter som behandlades med Opfolda plus cipaglukosidas 
alfa, jämfört med en förbättring på omkring 8 meter hos patienter som fick alglukosidas alfa och 
placebo. Denna skillnad ansågs vara kliniskt relevant. 
Vilka är riskerna med Opfolda? 
En fullständig förteckning över biverkningar och restriktioner för Opfolda finns i bipacksedeln. 
Den vanligaste biverkningen som orsakas av Opfolda (kan förekomma hos upp till 1 av 10 användare) 
är förstoppning. 
Opfolda får inte ges till personer som inte kan ta cipaglukosidas alfa. 
Varför är Opfolda godkänt i EU? 
Europeiska läkemedelsmyndigheten (EMA) fann att effekterna av Opfolda i kombination med 
cipaglukosidas alfa är kliniskt relevanta och att de erbjuder en alternativ behandlingsmöjlighet för 
vuxna patienter med sent debuterad Pompes sjukdom. Säkerhetsprofilen för kombinationen anses 
godtagbar och jämförbar med den för alglukosidas alfa. 
EMA fann därför att fördelarna med Opfolda är större än riskerna och att Opfolda kan godkännas för 
försäljning i EU. 
Vad görs för att garantera säker och effektiv användning av Opfolda? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Opfolda har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Opfolda kontinuerligt. Misstänkta 
biverkningar som har rapporterats för Opfolda utvärderas noggrant och nödvändiga åtgärder vidtas för 
att skydda patienterna. 
Mer information om Opfolda 
Mer information om Opfolda finns på EMA:s webbplats: 
ema.europa.eu/medicines/human/EPAR/opfolda. 
Opfolda (miglustat)  
EMA/225836/2023 
Sida 2/2 
 
 
 
