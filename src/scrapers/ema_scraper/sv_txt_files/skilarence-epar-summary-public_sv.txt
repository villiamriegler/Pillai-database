EMA/377406/2017 
EMEA/H/C/002157 
Sammanfattning av EPAR för allmänheten 
Skilarence 
dimetylfumarat 
Detta är en sammanfattning av det offentliga europeiska utredningsprotokollet (EPAR) för Skilarence. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Skilarence ska användas. 
Praktisk information om hur Skilarence ska användas finns i bipacksedeln. Du kan också kontakta din 
läkare eller apotekspersonal. 
Vad är Skilarence och vad används det för? 
Skilarence är ett läkemedel som används för att behandla plackpsoriasis, en sjukdom som orsakar 
förtjockade, röda och inflammerade områden i huden med fjällande fläckar. Det ges till patienter med 
måttlig eller svår sjukdom för vilka behandlingar som appliceras direkt på huden inte fungerar 
tillräckligt bra. 
Skilarence innehåller den aktiva substansen dimetylfumarat. 
Hur används Skilarence? 
Skilarence är receptbelagt och ska användas under överinseende av läkare med erfarenhet av att 
diagnostisera och behandla psoriasis. 
Skilarence finns som tabletter (30 mg och 120 mg). Startdosen är 30 mg en gång dagligen och dosen 
ökas varje vecka enligt schemat som anges i bipacksedeln tills psoriasisen börjar förbättras eller tills 
patienten tar maxdosen på 240 mg tre gånger om dagen. Tabletter ska sväljas hela under eller direkt 
efter en måltid. Läkaren kan minska dosen när psoriasisen är under kontroll. 
Mer information finns i bipacksedeln. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
 
  
 
 
 
 
Hur verkar Skilarence? 
Psoriasis uppstår från överaktivitet av kroppens immunsystem (kroppens naturliga försvar). Den aktiva 
substansen i Skilarence, dimetylfumarat, minskar aktiviteten i immunsystemet. Den är avsedd att 
fungera på T-celler (en typ av vita blodkroppar som utgör en del av immunsystemet) för att förhindra 
att cellerna producerar substanser som orsakar inflammation och leder till psoriasis. 
Vilken nytta med Skilarence har visats i studierna? 
I en huvudstudie som omfattade 704 patienter med måttlig till svår plackpsoriasis visade sig Skilarence 
vara effektivare än placebo (overksam behandling) när det gäller att behandla sjukdomen och lika 
effektivt som Fumaderm (ett psoriasisläkemedel som innehåller dimetylfumarat och monoetylfumarat). 
Huvudeffektmåttet var andelen patienter som uppnådde en 75-procentig minskning av deras sjukdoms 
svårighetsgrad som mäts i poäng. Efter 16 veckors behandling uppnådde 37 procent av patienterna 
som fick Skilarence denna minskning, jämfört med 15 procent som fick placebo och 40 procent som 
fick Fumaderm. 
Vilka är riskerna med Skilarence? 
De vanligaste biverkningarna som orsakas av Skilarence (kan uppträda hos fler än 1 av 10 personer) 
är effekter på matsmältningssystemet (diarré, uppkördhet, magont och illamående), vallningar 
(hudrodnad) och låga nivåer av lymfocyter (en typ av vita blodkroppar) eller av vita blodkroppar i 
allmänhet. En fullständig förteckning över biverkningar som rapporterats för Skilarence finns i 
bipacksedeln. 
Skilarence får inte ges till patienter som har allvarliga problem med matsmältningssystemet, levern 
eller njurarna. Det får inte heller ges till kvinnor som är gravida eller ammar. 
Varför godkänns Skilarence? 
Kommittén för humanläkemedel (CHMP) fann att nyttan med Skilarence är större än riskerna och 
rekommenderade att Skilarence skulle godkännas för försäljning i EU. CHMP beaktade att huvudstudien 
har visat på Skilarences kortsiktiga effekt, och publicerade undersökningar med liknande läkemedel visar 
att effekten upprätthålls med fortsatt användning. De flesta biverkningar är lindriga eller måttliga. På 
grund av att Skilarence minskar aktiviteten i immunsystemet finns det en risk för allvarliga infektioner, 
inklusive progressiv multifokal leukoencefalopati (PML, en hjärninfektion), men risken kan minimeras 
genom att göra regelbundna tester av antalet vita blodkroppar och avbryta behandlingen om nödvändigt. 
Vad görs för att garantera säker och effektiv användning av Skilarence? 
Företaget som marknadsför Skilarence kommer att tillhandahålla utbildningsmaterial till 
sjukvårdspersonal om riskerna för allvarliga infektioner, inklusive PML, och hur riskerna minimeras. 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Skilarence har också tagits med i produktresumén och 
bipacksedeln. 
Övrig information om Skilarence 
EPAR för Skilarence finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Skilarence finns i 
bipacksedeln (ingår också i EPAR). Du kan också kontakta din läkare eller apotekspersonal. 
Skilarence  
EMA/377406/2017 
Sida 2/2 
 
 
 
