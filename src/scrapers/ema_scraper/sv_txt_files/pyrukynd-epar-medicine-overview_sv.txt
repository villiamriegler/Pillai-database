EMA/792190/2022 
EMEA/H/C/005540 
Pyrukynd (mitapivat) 
Sammanfattning av Pyrukynd och varför det är godkänt inom EU 
Vad är Pyrukynd och vad används det för? 
Pyrukynd är ett läkemedel som används för att behandla vuxna med pyruvatinkinasbrist (PKD), en 
ärftlig sjukdom som innebär att de röda blodkropparna bryts ner snabbare än normalt. 
PKD är sällsynt och Pyrukynd klassificerades som särläkemedel (ett läkemedel som används vid 
sällsynta sjukdomar) den 22 april 2020. Mer information om klassificeringen som särläkemedel finns 
här: https://www.ema.europa.eu/en/medicines/human/orphan-designations/eu-3-20-2270. 
Pyrukynd innehåller den aktiva substansen mitapivat. 
Hur används Pyrukynd? 
Pyrukynd är receptbelagt. Det finns som tabletter som ska tas genom munnen. Den rekommenderade 
startdosen är en tablett på 5 mg två gånger om dagen. Dosen kan ökas var fjärde vecka utifrån 
patientens nivåer av hemoglobin (proteinet i de röda blodkropparna som transporterar syre i kroppen) 
och beroende på huruvida patienten behövt genomgå en transfusion under de föregående 8 veckorna. 
Den högsta rekommenderade dosen är 50 mg Pyrukynd två gånger om dagen. 
Om behandlingen måste avbrytas eller stoppas helt bör dosen av Pyrukynd sänkas gradvis under en 
period på 1–2 veckor. 
För mer information om hur Pyrukynd används, läs bipacksedeln eller tala med läkare eller 
apotekspersonal. 
Hur verkar Pyrukynd? 
Patienter med PKD har en defekt form av pyruvatkinas, ett protein i de röda blodkropparna som 
omvandlar glukos till energi. Detta gör att de röda blodkropparna inte kan producera tillräckligt med 
energi för att behålla sin form, vilket gör att de bryts ner i så snabb takt att kroppen inte hinner 
ersätta dem med nya. Denna alltför stora nedbrytning av röda blodkroppar kallas hemolytisk anemi. 
Den aktiva substansen i Pyrukynd, mitapivat, binder till och aktiverar pyruvatkinas. På så sätt 
förbättras funktionen hos detta protein, vilket i sin tur gör att de röda blodkropparna hos dessa 
patienter inte längre bryts ner för snabbt. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Vilka fördelar med Pyrukynd har visats i studierna? 
Fördelarna med Pyrukynd utvärderades i två huvudstudier. I den första studien, som omfattade 
80 patienter med PKD som inte fick regelbundna blodtransfusioner, jämfördes Pyrukynd med placebo 
(overksam behandling). I denna studie uppvisade 40 procent av patienterna som behandlades med 
Pyrukynd en ökning av sina hemoglobinnivåer på 1,5 g/dl. Vid två eller fler kontroller som utfördes 
efter 16, 20 och 24 veckors behandling kunde man konstatera att denna ökning bibehölls, medan 
ingen av patienterna i placebogruppen uppvisade någon sådan ökning. 
I den andra studien, som omfattade 27 patienter som fick blodtransfusioner med jämna intervall, 
jämfördes Pyrukynd varken med placebo eller med något annat läkemedel. I denna studie minskade 
antalet röda blodkroppar som fick transfusioner med mer än en tredjedel hos 37 procent av 
patienterna. 
Vilka är riskerna med Pyrukynd? 
De vanligaste biverkningarna som orsakas av Pyrukynd (kan förekomma hos fler än 1 av 10 
användare) är sömnsvårigheter, illamående och sjunkande nivåer av hormonet östron hos manliga 
patienter (vilket konstaterades genom blodprov). 
En fullständig förteckning över biverkningar och restriktioner för Pyrukynd finns i bipacksedeln. 
Varför är Pyrukynd godkänt i EU? 
Behandlingsalternativen för patienter med PKD är begränsade eftersom de endast består av stödjande 
behandling för att lindra symtomen och komplikationerna vid hemolytisk anemi. Även om 
huvudstudierna hade vissa begränsningar räcker de för att visa att Pyrukynd genom att öka 
hemoglobinnivåerna och minska behovet av transfusioner ger kliniskt meningsfulla fördelar för vissa 
patienter med PKD. Det ansågs därför att Pyrukynd uppfyllde ett otillfredsställt medicinskt behov hos 
dessa patienter. 
Biverkningarna av Pyrukynd anses dessutom vara hanterbara. Europeiska läkemedelsmyndigheten 
(EMA) fann därför att fördelarna med Pyrukynd är större än riskerna och att Pyrukynd kan godkännas 
för försäljning i EU. 
Vad görs för att garantera säker och effektiv användning av Pyrukynd? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Pyrukynd har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Pyrukynd kontinuerligt. 
Misstänkta biverkningar som har rapporterats för Pyrukynd utvärderas noggrant och nödvändiga 
åtgärder vidtas för att skydda patienterna. 
Mer information om Pyrukynd 
Mer information om Pyrukynd finns på EMA:s webbplats: 
ema.europa.eu/medicines/human/EPAR/pyrukynd 
Pyrukynd (mitapivat)  
EMA/792190/2022 
Sida 2/2 
 
 
 
