EMA/161242/2019 
EMEA/H/C/004538 
Waylivra (volanesorsen) 
Sammanfattning av Waylivra och varför det är godkänt inom EU 
Vad är Waylivra och vad används det för? 
Waylivra är ett läkemedel som används för att behandla familjär kylomikronemi (FCS, familial 
chylomicronemia syndrome), en genetisk sjukdom som ger upphov till höga nivåer av fetter som kallas 
triglycerider i blodet. Överskott av fett byggs upp i olika delar av kroppen och leder till symtom, 
inklusive buksmärta, fettdepåer under huden och pankreatit (inflammation i bukspottkörteln). 
Waylivra används tillsammans med fettsnål kost för att minska triglyceridnivåerna hos patienter med 
FCS som har bekräftats genom gentestning. Det ges bara till patienter hos vilka andra läkemedel för 
att minska nivåerna av triglycerider inte har verkat och som har hög risk för att utveckla pankreatit. 
FCS är sällsynt och Waylivra klassificerades som särläkemedel (ett läkemedel som används vid 
sällsynta sjukdomar) den 19 februari 2014. Mer information om klassificeringen som särläkemedel 
finns här: ema.europa.eu/medicines/human/orphan-designations/eu3141249. 
Waylivra innehåller den aktiva substansen volanesorsen. 
Hur används Waylivra? 
Waylivra finns som en lösning för injektion under huden, som patienterna själva eller deras vårdare 
kan injicera efter att de har fått instruktioner. 
I början av behandlingen ges Waylivra en gång i veckan. Efter tre månader kan patienter som har haft 
en tillräcklig minskning av triglyceridnivåerna fortsätta ta läkemedlet en gång varannan vecka. 
Injektionsfrekvensen justeras igen efter 6 och 9 månader beroende på hur väl läkemedlet fungerar. 
Eftersom Waylivra kan minska nivåerna av blodplättar (komponenter som hjälper blodet att koagulera) 
bör patienternas blodplättsnivåer regelbundet kontrolleras, utöver regelbundna kontroller av 
triglycerider för att se hur väl läkemedlet fungerar. Beroende på resultaten kan injektionsfrekvensen 
justeras, eller så kan behandlingen avbrytas tillfälligt eller permanent. 
Waylivra är receptbelagt och behandlingen ska övervakas av en läkare som har erfarenhet av att 
behandla FCS. För mer information om hur du använder Waylivra, läs bipacksedeln eller tala med 
läkare eller apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
 
Hur verkar Waylivra? 
Den aktiva substansen i Waylivra, volanesorsen, är en s.k. antisens-oligonukleotid, en mycket kort del 
av syntetiskt RNA (en typ av genetiskt material). Den har utformats för att blockera produktionen av 
ett protein som bromsar nedbrytningen av fetter som kallas apolipoprotein C-III. Genom att blockera 
bildandet av detta protein minskar läkemedlet nivån av triglycerider i blodet och därmed ansamlingen 
av fett i kroppen, vilket förväntas minska risken för pankreatit. 
Vilka fördelar med Waylivra har visats i studierna? 
Waylivra var effektivt för att minska triglyceriderna i blodet i en studie på 67 patienter med FCS. Efter 
tre månader minskade triglyceridnivåerna med i genomsnitt 77 procent hos patienter som fick 
Waylivra, jämfört med i genomsnitt 18 procent hos patienter som fick placebo (overksam behandling). 
Förutom att de fick Waylivra eller placebo åt alla patienter i studien även en fettsnål kost. 
Vilka är riskerna med Waylivra? 
De vanligaste biverkningarna som orsakas av Waylivra är minskade nivåer av blodplättar (kan 
uppträda hos 4 av 10 personer) och reaktioner på injektionsstället, t.ex. smärta, svullnad, klåda eller 
blåmärken (kan uppträda hos 8 av 10 personer). 
Waylivra får inte ges till patienter som har långvarig eller oförklarlig trombocytopeni (låga nivåer av 
blodplättar). 
En fullständig förteckning över biverkningar och restriktioner för Waylivra finns i bipacksedeln. 
Varför är Waylivra godkänt i EU? 
Waylivra minskar effektivt triglyceridnivåerna och förväntas minska risken för pankreatit hos patienter 
med FCS. Den största risken med detta läkemedel är trombocytopeni, som om den är allvarlig kan leda 
till blödningar. Patienterna måste därför övervakas noggrant och injektionsfrekvensen justeras vid 
behov. 
Europeiska läkemedelsmyndigheten fann att fördelarna med Waylivra är större än riskerna för 
patienter med hög risk för pankreatit hos vilka andra läkemedel och fettsnål kost inte har fungerat 
tillräckligt väl och att Waylivra kan godkännas för användning i EU. 
Waylivra har godkänts enligt reglerna om ”villkorat godkännande”. Detta innebär att det ska komma in 
ytterligare evidens för detta läkemedel och att företaget är skyldigt att lämna dessa uppgifter. 
Läkemedelsmyndigheten kommer att granska ny information om produkten varje år och uppdatera 
denna sammanfattning när det behövs. 
Vilken information om Waylivra saknas för närvarande? 
Eftersom Waylivra fått villkorat godkännande ska företaget som marknadsför Waylivra lämna in 
resultaten av en studie som bygger på ett patientregister och som undersöker hur blodkontrollerna och 
justeringarna av injektionsfrekvensen genomförs i praktiken samt hur väl de fungerar för att förebygga 
trombocytopeni och blödningar. 
Waylivra (volanesorsen) 
EMA/161242/2019 
Sida 2/3 
 
 
 
Vad görs för att garantera säker och effektiv användning av Waylivra? 
Företaget som marknadsför Waylivra kommer att tillhandahålla utbildningsmaterial för patienter och 
hälso- och sjukvårdspersonal med information om risken för trombocytopeni och blödningar och om 
vikten av att regelbundet kontrollera blodplättsnivåerna hos patienterna. 
Rekommendationer och försiktighetsåtgärder som vårdpersonal och patienter ska iaktta för säker och 
effektiv användning av Waylivra har också tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Waylivra kontinuerligt. 
Biverkningar som har rapporterats för Waylivra utvärderas noggrant och nödvändiga åtgärder vidtas 
för att skydda patienterna. 
Mer information om Waylivra 
Mer information om Waylivra finns på EMA:s webbplats 
ema.europa.eu/medicines/human/EPAR/waylivra. 
Waylivra (volanesorsen) 
EMA/161242/2019 
Sida 3/3 
 
 
 
