EMA/306197/2021 
EMEA/H/C/003904 
Evotaz (atazanavir/kobicistat) 
Sammanfattning av Evotaz och varför det är godkänt inom EU 
Vad är Evotaz och vad används det för? 
Evotaz är ett antiviralt läkemedel som används i kombination med andra läkemedel för att behandla 
infektion med humant immunbristvirus typ 1 (HIV-1) hos vuxna och ungdomar från 12 års ålder som 
väger minst 35 kg. HIV-1 är ett virus som orsakar förvärvat immunbristsyndrom (aids). 
Evotaz innehåller de aktiva substanserna atazanavir och kobicistat. Läkemedlet är endast avsett att 
användas till patienter vars infektion inte förväntas vara resistent mot atazanavir. 
Hur används Evotaz? 
Evotaz är receptbelagt och behandling ska sättas in av läkare med erfarenhet av att behandla 
hivinfektion. Evotaz finns som tabletter som innehåller atazanavir och kobicistat. Rekommenderad dos 
är en tablett om dagen tillsammans med föda. 
Hur verkar Evotaz? 
Evotaz innehåller två aktiva substanser: atazanavir och kobicistat. Atazanavir är en proteashämmare 
som blockerar ett hivenzym, HIV-proteas, från att verka. Viruset behöver HIV-proteas för att bilda fler 
virus. När enzymet är blockerat kan viruset inte reproducera sig och det sprids då långsammare i 
kroppen. Kobicistat verkar som en förstärkare (booster) som ökar halten av atazanavir i blodet genom 
att sakta ner dess nedbrytning, vilket förstärker atazanavirs antivirala effekt. 
I kombination med andra hivläkemedel sänker Evotaz mängden hivvirus i blodet och håller virusen på 
en låg nivå. Läkemedlet botar inte hivinfektion men kan motverka skadorna på immunsystemet och 
utvecklingen av infektioner och sjukdomar som är förknippade med aids. 
De aktiva substanserna i Evotaz finns redan i EU som separata läkemedel: atazanavir finns som 
Reyataz och kobicistat som Tybost. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact  Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
 
  
 
 
 
Vilka fördelar med Evotaz har visats i studierna? 
Eftersom både atazanavir och kobicistat tidigare har visats ha effekt och är godkända för behandling 
av HIV-1-infektion utfördes studierna främst för att visa att Evotaz gav upphov till halter av atazanavir 
i blodet liknande dem som produceras av de två aktiva substanserna när de ges separat eller av 
atazanavir när det ges med ett annat boosterläkemedel, ritonavir (en etablerad kombination). 
Dessutom har användningen av atazanavir tillsammans med kobicistat utvärderats i en huvudstudie 
med 698 hivpatienter som inte hade behandlats tidigare. Atazanavir och kobicistat jämfördes med 
atazanavir och ritonavir. Samtliga patienter fick dessutom hivläkemedlen emtricitabin och 
tenofovirdisoproxil. Huvudeffektmåttet var andelen patienter hos vilka mängden HIV-1 i blodet (den så 
kallade virusbelastningen) minskade till färre än 50 kopior/ml efter 48 veckors behandling. Totalt sett 
uppnåddes denna minskning hos 85 procent av de patienter (293 av 344) som behandlades med 
atazanavir och kobicistat, vilket var jämförbart med 87 procent av de patienter (304 av 348) som 
behandlades med atazanavir och ritonavir. 
Användningen av atazanavir tillsammans med kobicistat har också utvärderats i en studie på 14 
ungdomar i åldern 12–17 år som vägde minst 35 kg, vars hivinfektion kontrollerades väl med en 
kombination av tre hivläkemedel i vilken det ingick två från klassen omvända transkriptashämmare av 
nukleosidtyp (NRTI). Patienterna fick atazanavir tillsammans med kobicistat som tillägg till de två 
befintliga omvända transkriptashämmarna av nukleosidtyp. Efter 48 veckor var hivinfektionen 
fortfarande välkontrollerad (vilket innebär att virusbelastningen låg under 50 kopior/ml) hos 
93 procent av patienterna (13 av 14 patienter). 
Vilka är riskerna med Evotaz? 
De vanligaste biverkningarna som orsakas av Evotaz (kan förekomma hos fler än 1 av 10 användare) 
är gulsot, som kan ses som en gulfärgning av ögonvitorna, samt illamående. 
En fullständig förteckning över biverkningar som rapporterats för Evotaz finns i bipacksedeln. 
Evotaz får inte tas av patienter som har måttligt eller kraftigt nedsatt leverfunktion. Det får heller inte 
tas av patienter som använder vissa läkemedel, på grund av risken för skadliga interaktioner. En 
fullständig förteckning över restriktioner finns i bipacksedeln. 
Varför är Evotaz godkänt i EU? 
Båda de aktiva substanserna har redan visats ha effekt, och Evotaz kan vara en användbar ersättning 
för atazanavir i kombination med ritonavir som booster. Kombinationen av atazanavir och kobicistat i 
en enda tablett kan potentiellt förenkla doseringsregimen. Evotaz har också visat sig vara effektivt hos 
ungdomar vars hivinfektion kontrolleras väl med befintlig behandling. Biverkningarna som orsakas av 
Evotaz liknade dem för de enskilda läkemedlen. 
Europeiska läkemedelsmyndigheten (EMA) fann därför att fördelarna med Evotaz är större än riskerna 
och att Evotaz kan godkännas för försäljning i EU. 
Vad görs för att garantera säker och effektiv användning av Evotaz? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Evotaz har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Evotaz kontinuerligt. Misstänkta 
biverkningar som har rapporterats för Evotaz utvärderas noggrant och nödvändiga åtgärder vidtas för 
att skydda patienterna. 
Evotaz (atazanavir/kobicistat)  
EMA/306197/2021 
Sida 2/3 
 
 
 
Mer information om Evotaz 
Den 13 juli 2015 beviljades Evotaz ett godkännande för försäljning som gäller i hela EU. 
Mer information om Evotaz finns på EMA:s webbplats: ema.europa.eu/medicines/human/EPAR/evotaz. 
Denna sammanfattning uppdaterades senast 06-2021. 
Evotaz (atazanavir/kobicistat)  
EMA/306197/2021 
Sida 3/3 
 
 
 
