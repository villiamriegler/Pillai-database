EMA/316648/2020 
EMEA/H/C/000381 
Dynastat (parecoxib) 
Sammanfattning av Dynastat och varför det är godkänt inom EU 
Vad är Dynastat och vad används det för? 
Dynastat är ett smärtstillande läkemedel som ges till vuxna för korttidsbehandling för smärtlindring 
efter en operation. 
Det innehåller den aktiva substansen parecoxib. 
Hur används Dynastat? 
Dynastat finns som en injektion och är receptbelagt. 
Dynastat kan ges i en ven eller en muskel. Den första dosen på 40 mg följs av ytterligare doser på 
20 mg eller 40 mg var sjätte till var tolfte timme upp till en maximal dos på 80 mg per dag. 
För att få mer information om hur du använder Dynastat, läs bipacksedeln eller tala med läkare eller 
apotekspersonal. 
Hur verkar Dynastat? 
Den aktiva substansen i Dynastat, parecoxib, omvandlas i kroppen till valdecoxib. Valdecoxib är en 
icke-steroid antiinflammatorisk substans (NSAID) som tillhör den grupp läkemedel som kallas 
cyklooxygenas-2 (COX-2)-hämmare. Valdecoxib blockerar COX-2-enzymet, vilket leder till minskad 
produktion av prostaglandiner, som är substanser som medverkar i inflammationsprocessen. Genom 
att minska prostaglandinerna bidrar Dynastat till att minska inflammationssymtomen, bland annat 
smärta. 
Vilka fördelar med Dynastat har visats i studierna? 
Dynastat har studerats på över 2 500 vuxna som genomgått kirurgiska behandlingar, inbegripet 
tandoperationer, ortopediska operationer (skelettoperationer) och gynekologiska operationer 
(kirurgiska ingrepp i kvinnors reproduktionsorgan). Dynastat jämfördes med placebo (overksam 
behandling) och andra smärtstillande medel som ibuprofen, ketorolak, morfin, tramadol och 
valdecoxib. Dynastat var för det mesta effektivare än placebo och lika effektivt som andra 
smärtstillande medel. Dynastat minskade även behovet av morfin. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
Vilka är riskerna med Dynastat? 
De vanligaste biverkningarna som orsakas av Dynastat (kan förekomma hos fler än 1 av 
10 användare) är illamående. De allvarligaste biverkningarna (kan förekomma hos färre än 1 av 100 
användare) är myokardinfarkt (hjärtattack), allvarligt sänkt blodtryck och allergiska reaktioner. 
Dynastat får inte ges till patienter som haft en allvarlig allergisk reaktion mot ett läkemedel, har 
allergier mot en klass läkemedel som kallas sulfonamider eller har vissa sjukdomar, bland annat 
sådana som påverkar mag-tarmsystemet, lever och hjärta. Dynastat får inte ges till kvinnor under de 
sista tre månaderna av graviditeten eller om de ammar. Det får heller inte ges för att lindra smärta 
efter vissa typer av hjärtoperationer. 
En fullständig förteckning över biverkningar och restriktioner för Dynastat finns i bipacksedeln. 
Varför är Dynastat godkänt i EU? 
Dynastat befanns vara effektivt för lindring av smärta efter operation och dess biverkningar är 
hanterbara. 
Europeiska läkemedelsmyndigheten (EMA) fann därför att fördelarna med Dynastat är större än 
riskerna och att Dynastat kan godkännas för försäljning i EU. 
Vad görs för att garantera säker och effektiv användning av Dynastat? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Dynastat har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Dynastat kontinuerligt. 
Biverkningar som har rapporterats för Dynastat utvärderas noggrant och nödvändiga åtgärder vidtas 
för att skydda patienterna. 
Mer information om Dynastat 
Den 22 mars 2002 beviljades Dynastat ett godkännande för försäljning som gäller i hela EU. 
Mer information om Dynastat finns på EMA:s webbplats: 
ema.europa.eu/medicines/human/EPAR/dynastat. 
Denna sammanfattning uppdaterades senast 06-2020. 
Dynastat (parecoxib)  
EMA/316648/2020 
Sida 2/2 
 
 
 
