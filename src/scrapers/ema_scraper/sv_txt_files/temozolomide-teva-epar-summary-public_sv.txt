EMA/427239/2014 
EMEA/H/C/001126 
Sammanfattning av EPAR för allmänheten  
Temozolomide Teva 
temozolomid 
Detta är en sammanfattning av det offentliga europeiska utredningsprotokollet (EPAR) för 
Temozolomide Teva. Det förklarar hur kommittén för humanläkemedel (CHMP) bedömt läkemedlet och 
hur den kommit fram till sitt ställningstagande om att bevilja godkännande för försäljning och sina 
rekommendationer om hur läkemedlet ska användas. 
Vad är Temozolomide Teva? 
Temozolomide Teva är ett läkemedel som innehåller den aktiva substansen temozolomid. Det finns 
som kapslar (5, 20, 100, 140, 180 och 250 mg). 
Temozolomide Teva är ett generiskt läkemedel, vilket innebär att Temozolomide Teva liknar ett 
referensläkemedel som redan är godkänt i EU. Referensläkemedlet är Temodal. Mer information om 
generiska läkemedel finns i dokumentet med frågor och svar här. 
Vad används Temozolomide Teva för? 
Temozolomide Teva är ett cancerläkemedel. Det används för att behandla malignt gliom 
(hjärntumörer) hos följande patientgrupper: 
•  Vuxna patienter med nydiagnosticerad glioblastoma multiforme (en aggressiv typ av malignt 
gliom). Temozolomide Teva ges först i kombination med strålbehandling och därefter som enda 
behandling. 
•  Vuxna och barn från tre års ålder med malignt gliom, till exempel glioblastoma multiforme eller 
anaplastiskt astrocytom, där tumören har kommit tillbaka eller fortsätter att utvecklas efter 
standardbehandling. Temozolomide Teva ges som enda behandling till dessa patienter. 
Läkemedlet är receptbelagt. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2014. Reproduction is authorised provided the source is acknowledged. 
 
 
 
  
 
 
 
Hur används Temozolomide Teva? 
Temozolomide Teva ska endast förskrivas av läkare med erfarenhet av att behandla hjärntumörer. 
Dosen av Temozolomide Teva, som ges en gång om dagen, beror på kroppsytan (beräknas utifrån 
patientens längd och vikt) och varierar mellan 75 mg och 200 mg per kvadratmeter. Dosernas storlek 
och antal beror på vilken typ av tumör som ska behandlas, om patienten behandlats tidigare, om 
Temozolomide Teva ges som enda behandling eller tillsammans med andra behandlingar och hur 
patienten svarar på behandlingen. Temozolomide Teva ska tas utan föda. 
Vissa patienter kan behöva ta läkemedel som motverkar kräkning innan de tar Temozolomide Teva. 
Temozolomide Teva ska ges med försiktighet till patienter som har allvarliga leverproblem eller 
njurproblem. 
Fullständig information finns i produktresumén (ingår också i EPAR). 
Hur verkar Temozolomide Teva? 
Den aktiva substansen i Temozolomide Teva, temozolomid, tillhör en grupp cancerläkemedel som 
kallas alkylerande medel. I kroppen omvandlas temozolomid till en annan förening som kallas MTIC. 
MTIC binder till DNA-cellerna under deras förökning, vilket stoppar celldelningen. Därmed kan 
cancercellerna inte dela sig och tumörens tillväxthastighet avtar. 
Hur har Temozolomide Tevas effekt undersökts? 
Eftersom Temozolomide Teva är ett generiskt läkemedel har studierna begränsats till tester som visar 
att det är bioekvivalent med referensläkemedlet Temodal. Två läkemedel är bioekvivalenta när de 
bildar samma halter av den aktiva substansen i kroppen. 
Vilka är fördelarna och riskerna med Temozolomide Teva? 
Eftersom Temozolomide Teva är ett generiskt läkemedel och bioekvivalent med referensläkemedlet 
anses dess fördelar och risker vara desamma som för referensläkemedlet. 
Varför har Temozolomide Teva godkänts? 
CHMP fann att det styrkts att Temozolomide Teva i enlighet med EU:s krav har likvärdig kvalitet och är 
bioekvivalent med Temodal. CHMP ansåg därför att nyttan är större än de konstaterade riskerna, 
liksom för Temodal. Kommittén rekommenderade att Temozolomide Teva skulle godkännas för 
försäljning. 
Mer information om Temozolomide Teva 
Den 28 januari 2010 beviljade Europeiska kommissionen ett godkännande för försäljning av 
Temozolomide Teva som gäller i hela EU. 
EPAR för Temozolomide Teva finns i sin helhet på EMA:s webbplats ema.europa.eu/Find 
medicine/Human medicines/European public assessment reports. Mer information om behandling med 
Temozolomide Teva finns i bipacksedeln (ingår också i EPAR). Du kan också kontakta din läkare eller 
apotekspersonal. 
EPAR för referensläkemedlet finns också i sin helhet på EMA:s webbplats. 
Denna sammanfattning uppdaterades senast 07-2014. 
