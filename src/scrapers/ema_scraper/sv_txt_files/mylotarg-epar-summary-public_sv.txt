EMA/138186/2018 
EMEA/H/C/004204 
Mylotarg (gemtuzumabozogamicin) 
Sammanfattning av Mylotarg och varför det är godkänt inom EU 
Vad är Mylotarg och vad används det för? 
Mylotarg är ett läkemedel som används för att behandla en typ av blodcancer som kallas akut myeloid 
leukemi (AML) hos nyligen diagnostiserade patienter från 15 års ålder och uppåt som inte har prövat 
andra behandlingar. 
Det används i kombination med daunorubicin och cytarabin (andra läkemedel mot cancer). 
Mylotarg ges till patienter som har ett protein som kallas CD33 på sina cancerceller (vilket är fallet hos 
de flesta patienter med AML). Det används inte för en typ av AML som kallas akut promyelocytisk 
leukemi (APL). 
AML är sällsynt och Mylotarg klassificerades som särläkemedel (ett läkemedel som används vid 
sällsynta sjukdomar) den 18 oktober 2000. Mer information om klassificeringen som särläkemedel 
finns här: ema.europa.eu/Find medicine/Human medicines/Rare disease designation. 
Mylotarg innehåller den aktiva substansen gemtuzumabozogamicin. 
Hur används Mylotarg? 
Mylotarg ges som en infusion i en ven under 2 timmar. Patienten får vanligtvis 3 infusioner inom en 
vecka. Patienten kommer också att få två andra läkemedel: daunorubicin och cytarabin. 
Om cancern svarar på en första behandling, kan patienten få ytterligare konsolideringsbehandling för 
att förhindra att cancern återkommer. 
Infusioner av Mylotarg måste ges på en plats (t.ex. ett sjukhus) där patienten kan återupplivas om 
allvarliga reaktioner inträffar. Patienten får också läkemedel för att minska risken för reaktioner såsom 
hudrodnad, frossa och feber. 
För mer information om hur du använder Mylotarg, läs bipacksedeln eller tala med läkare eller 
apotekspersonal. Mylotarg är receptbelagt. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
Hur verkar Mylotarg? 
Den aktiva substansen i Mylotarg, gemtuzumabozogamicin, består av två delar: ett cytotoxiskt 
(celldödande) ämne och en monoklonal antikropp (en typ av protein). 
Den monoklonala antikroppsdelen (gemtuzumab) har utformats för att binda till CD33. När 
antikroppen binder till CD33 på leukemiceller, absorberar cellerna antikroppen liksom det cytotoxiska 
ämne det är bundet till. Inuti cellerna frisätts det cytotoxiska ämnet, vilket kallas kalikeamicin. 
Kalikeamicinet bryter sedan upp cellernas DNA, och dödar till slut cellerna. 
Vilka fördelar med Mylotarg har visats i studierna? 
En huvudstudie på 271 patienter med AML har visat att tillägg av Mylotarg till daunorubicin och 
cytarabin kan förlänga den tid patienterna lever utan att deras cancer återkommer med omkring 
8 månader. 
För patienter som fick Mylotarg i kombination med daunorubicin och cytarabin tog det i genomsnitt 
17,3 månader innan behandlingen slutade verka, cancern återkom eller patienten dog, jämfört med 
9,5 månader för patienter som fick en kombination av endast daunorubicin och cytarabin. 
Vilka är riskerna med Mylotarg? 
De vanligaste biverkningarna som orsakas av Mylotarg när det ges i kombination med daunorubicin 
och cytarabin (kan uppträda hos fler än 3 av 10 personer) är blödning och svåra infektioner. Dessa 
biverkningar kan vara allvarliga hos fler än 1 av 10 personer. Andra allvarliga biverkningar med 
kombinationsbehandlingen är leversjukdom, inräknat venocklusiv sjukdom (en leverskada) och 
tumörlyssyndrom (en komplikation orsakad av nedbrytningen av cancerceller). 
En fullständig förteckning över biverkningar och restriktioner för Mylotarg finns i bipacksedeln. 
Varför är Mylotarg godkänt i EU? 
Mylotarg har i kombination med daunorubicin och cytarabin visat sig förlänga den tid patienterna levde 
innan cancern återkom med upp till 8 månader. Även om vissa biverkningar med Mylotarg kan vara 
allvarliga, ansågs de acceptabla med tanke på hur allvarlig patientens sjukdom är. 
Europeiska läkemedelsmyndigheten fann att fördelarna med Mylotarg är större än riskerna och att 
Mylotarg skulle godkännas för försäljning i EU. 
Vad görs för att garantera säker och effektiv användning av Mylotarg? 
Rekommendationer och försiktighetsåtgärder som hälso- och sjukvårdspersonal och patienter ska vidta 
för säker och effektiv användning av Mylotarg har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Mylotarg utvärderas noggrant och nödvändiga åtgärder för att 
skydda patienter vidtas. 
Mer information om Mylotarg 
Mer information om Mylotarg finns på EMA:s webbplats ema.europa.eu/Find medicine/Human 
medicines/European public assessment reports. 
Denna sammanfattning uppdaterades senast 03-2018. 
Mylotarg (gemtuzumabozogamicin)  
EMA/138186/2018 
Sida 2/2 
 
 
 
