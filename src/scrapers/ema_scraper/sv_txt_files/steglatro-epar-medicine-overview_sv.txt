EMA/533007/2021 
EMEA/H/C/004315 
Steglatro (ertugliflozin) 
Sammanfattning av Steglatro och varför det är godkänt inom EU 
Vad är Steglatro och vad används det för? 
Steglatro är ett läkemedel som används tillsammans med kost och motion för att behandla vuxna med 
typ 2-diabetes. 
Steglatro kan ges i kombination med andra diabetesläkemedel eller som enda läkemedel till patienter 
som inte kan ta metformin. 
Steglatro innehåller den aktiva substansen ertugliflozin. 
Hur används Steglatro? 
Steglatro finns som tabletter. Dosen beror på hur väl patientens blodsockernivåer (glukosnivåer) 
regleras.  
Läkaren kommer att kontrollera hur väl patientens njurar fungerar både före behandlingen och 
regelbundet under behandlingen. Om njurarna inte fungerar tillräckligt väl kan dosen av Steglatro 
sänkas eller behandlingen avbrytas. Behandlingen påbörjas inte om njurfunktionen är för dålig. 
För mer information om hur du använder Steglatro, läs bipacksedeln eller tala med läkare eller 
apotekspersonal. Steglatro är receptbelagt. 
Hur verkar Steglatro? 
Typ 2-diabetes är en sjukdom där bukspottkörteln inte producerar tillräckligt med insulin för att 
kontrollera sockerhalten i blodet, eller där kroppen inte kan använda insulinet effektivt. Detta leder till 
en hög blodsockernivå. 
Den aktiva substansen i Steglatro, ertugliflozin, hjälper till att sänka blodsockernivåerna genom att öka 
mängden blodsocker som passerar ut i patientens urin. Detta gör den genom att blockera ett protein i 
njurarna (som kallas SGLT2) som normalt för tillbaka sockret till blodet från njurarna. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact  Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
Vilka fördelar med Steglatro har visats i studierna? 
Sju huvudstudier på cirka 4 800 patienter med typ 2-diabetes har visat att ertugliflozin hjälper till att 
sänka blodsockernivåerna när det används som enda läkemedel och i kombination med andra 
diabetesläkemedel. I studierna undersöktes främst effekten på HbA1c-nivåerna (ett mått på 
blodsockret) efter sex eller tolv månaders behandling. När studierna inleddes låg patienternas HbA1c-
nivå på över 7 procentenheter. Resultaten var följande: 
•  En studie av ertugliflozin som enda läkemedel visade att HbA1c-nivåerna sjönk med 0,8–1 enheter 
hos patienter som tog läkemedlet, jämfört med en ökning på 0,2 enheter hos patienter som fick 
placebo (overksam behandling). 
•  En andra studie visade att HbA1c-nivåerna sjönk med cirka 0,8 enheter hos patienter som tog en 
kombination av ertugliflozin och metformin, jämfört med en sänkning på 0,03 enheter vid 
kombinationen placebo och metformin.  
•  En tredje studie visade att en kombination av ertugliflozin vid en dos på 15 mg och metformin 
hade ungefär samma effekt som en kombination av metformin och ett annat diabetesläkemedel, 
glimepirid. HbA1c-nivåerna sjönk med 0,6 enheter med ertugliflozin och 0,7 enheter med 
glimepirid. En lägre dos av ertugliflozin på 5 mg var mindre effektiv. 
•  En fjärde studie visade att ett tillägg av ertugliflozin till patienter som tog metformin hade samma 
effekt som vid tillägg av sitagliptin, ett annat diabetesläkemedel, där HbA1c-nivåerna sjönk med 
cirka 1 enhet med båda behandlingarna. HbA1c-nivåerna sjönk med ytterligare 0,5 enheter när 
båda läkemedlen användes tillsammans med metformin. 
•  En femte studie visade att tillägg av ertugliflozin till en kombination av sitagliptin och metformin 
hade större effekt än placebo. HbA1c-nivåerna sjönk med 0,8–0,9 enheter när ertugliflozin 
tillsattes, jämfört med en sänkning på 0,1 enhet med placebo. 
•  En sjätte studie visade att kombinationen ertugliflozin och sitagliptin som tillägg till kost och 
motion hade mycket större effekt än placebo. HbA1c-nivåerna med kombinationen ertugliflozin och 
sitagliptin sjönk med 1,6–1,7 enheter, jämfört med en sänkning på 0,4 enheter med placebo. 
•  En sjunde studie visade att ertugliflozin inte hade större effekt än placebo hos patienter med 
måttligt nedsatt njurfunktion. Uppgifterna från denna studie visade på en minskad effekt av 
ertugliflozin när njurarna inte fungerar som de ska. 
Förutom sänkta blodsockernivåer visade studierna att ertugliflozin hjälpte till att minska patienternas 
kroppsvikt och risken för hjärtsvikt. 
Vilka är riskerna med Steglatro? 
De vanligaste biverkningarna som orsakas av Steglatro (kan förekomma hos fler än 1 av 10 
användare) är svampinfektioner i slidan och andra infektioner i kvinnans reproduktionsorgan samt 
urinvägsinfektioner.  
En fullständig förteckning över biverkningar och restriktioner som rapporterats för Steglatro finns i 
bipacksedeln. 
Varför är Steglatro godkänt i EU? 
Europeiska läkemedelsmyndigheten (EMA) fann att fördelarna med Steglatro är större än riskerna och 
att Steglatro kan godkännas för försäljning i EU. 
Steglatro (ertugliflozin) 
EMA/533007/2021 
Sida 2/3 
 
 
 
EMA fann att Steglatro kan användas som enda läkemedel och i kombination med andra 
diabetesläkemedel för att behandla patienter med typ 2-diabetes. Dessutom kan Steglatro hjälpa vissa 
patienter att gå ner i vikt och minska risken för hjärtsvikt. Eftersom ertugliflozin har mindre effekt på 
blodsockret hos patienter vars njurfunktion är nedsatt kan man behöva överväga en kombination av 
Steglatro och andra läkemedel för att sänka blodsockret hos dessa patienter. 
Vad görs för att garantera säker och effektiv användning av Steglatro? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Steglatro har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Steglatro kontinuerligt. 
Biverkningar som har rapporterats för Steglatro utvärderas noggrant och nödvändiga åtgärder vidtas 
för att skydda patienter. 
Mer information om Steglatro 
Den 21 mars 2018 beviljades Steglatro ett godkännande för försäljning som gäller i hela EU. 
Mer information om Steglatro finns på EMA:s webbplats:  
ema.europa.eu/medicines/human/EPAR/steglatro 
Denna sammanfattning uppdaterades senast 10-2021. 
Steglatro (ertugliflozin) 
EMA/533007/2021 
Sida 3/3 
 
 
 
