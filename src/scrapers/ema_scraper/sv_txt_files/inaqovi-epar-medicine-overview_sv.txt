EMA/347549/2023 
EMEA/H/C/005823 
Inaqovi (decitabin/cedazuridin) 
Sammanfattning av Inaqovi och varför det är godkänt inom EU 
Vad är Inaqovi och vad används det för? 
Inaqovi är ett cancerläkemedel som ges till vuxna för att behandla nydiagnostiserad akut myeloisk 
leukemi (AML), en typ av cancer som påverkar de vita blodkropparna. Det ges till patienter för vilka 
standardiserad induktionskemoterapi (initial behandling med cancerläkemedel) inte är lämplig. 
Inaqovi innehåller två aktiva substanser: decitabin och cedazuridin. 
Hur används Inaqovi? 
Läkemedlet är receptbelagt. Behandling med Inaqovi ska inledas och övervakas av en läkare med 
erfarenhet av att ge cancerläkemedel. 
Inaqovi finns som tabletter som ska tas genom munnen enligt cykler om 28 dagar. Det ges en gång 
om dagen under de första fem dagarna i varje cykel. Läkemedlet ges under minst fyra cykler eller tills 
sjukdomen förvärras eller biverkningarna blir oacceptabla. 
För mer information om hur du använder Inaqovi, läs bipacksedeln eller tala med läkare eller 
apotekspersonal. 
Hur verkar Inaqovi? 
De två aktiva substanserna i Inaqovi, decitabin och cedazuridin, verkar på olika sätt. Decitabin är 
analog (jämförbar) med cytidin, en grundläggande komponent i cellernas DNA (genetiskt material). I 
kroppen införlivas decitabin i DNA:et, där det blockerar aktiviteten hos DNA-metyltransferaserna 
(DNMT). Detta är en typ av enzymer (proteiner) som främjar utvecklingen och progressionen av 
cancer. Genom att blockera DNMT bromsar decitabin tumörcellernas förökning och orsakar deras död. 
Cedazuridin blockerar verkan av ett enzym som bryter ner decitabin i tarmarna och levern. Detta 
förhindrar att decitabin bryts ner för tidigt när det ges genom munnen. 
Vilka fördelar med Inaqovi har visats i studierna? 
Fördelarna med Inaqovi har utvärderats i en ännu pågående studie som omfattar 89 vuxna med 
nydiagnostiserad AML. I studien delades patienterna in i två grupper. Under den första 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
behandlingscykeln fick den ena gruppen Inaqovi en gång om dagen i fem dagar, medan den andra 
gruppen fick decitabin genom infusion (dropp) i en ven en gång om dagen i fem dagar. Under den 
andra cykeln växlade grupperna behandling med varandra (den grupp som fick Inaqovi under den 
första cykeln fick decitabin genom infusion och vice versa). Under den tredje cykeln och därpå följande 
cykler fick alla patienter Inaqovi. 
Resultaten visar att nivåerna av decitabin som uppnås i kroppen vid behandling med Inaqovi är 
desamma som nivåerna som observeras när decitabin ges genom infusion. Dessutom visar resultaten 
att 21 procent (19 av 87) av patienterna fick ett fullständigt svar (inga tecken på cancer). I genomsnitt 
uppnådde patienterna ett fullständigt svar tre månader efter behandlingsstarten. De fullständiga 
svaren på Inaqovi varade i genomsnitt i cirka sex månader. 
Vilka är riskerna med Inaqovi? 
En fullständig förteckning över biverkningar och restriktioner för Inaqovi finns i bipacksedeln. 
De vanligaste biverkningarna som orsakas av Inaqovi (kan förekomma hos fler än 1 av 10 användare) 
är trombocytopeni (låga nivåer av trombocyter, en komponent som gör det möjligt för blodet att levra 
sig). 
De vanligaste allvarliga biverkningarna är pneumoni (lunginfektion) och febril neutropeni (låga nivåer 
av vita blodkroppar i kombination med feber). 
Inaqovi får inte ges till kvinnor som ammar. 
Varför är Inaqovi godkänt i EU? 
Inaqovi har visats uppnå samma nivåer av decitabin i kroppen som beredningar av decitabin som ges 
genom infusion. Det förväntas därför ha samma effekt vid behandling av vuxna med AML. Patienter 
som inte är lämpliga för induktionsbehandling behandlas ofta med läkemedel som ges genom injektion. 
Inaqovi är en tablett som tas ges genom munnen; detta gör behandlingen enklare för både patienter 
och deras vårdgivare, jämfört med infusioner. Biverkningarna av Inaqovi liknar dem som orsakas av 
beredningar av decitabin som ges genom infusion. Även om säkerhetsdata för Inaqovi är begränsade 
identifierades inga nya biverkningar förknippade med cedazuridin eller med att decitabin ges genom 
munnen. 
Europeiska läkemedelsmyndigheten (EMA) fann att fördelarna med Inaqovi är större än riskerna och 
att Inaqovi kan godkännas för försäljning i EU. 
Vad görs för att garantera säker och effektiv användning av Inaqovi? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Inaqovi har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Inaqovi kontinuerligt. Misstänkta 
biverkningar som har rapporterats för Inaqovi utvärderas noggrant och nödvändiga åtgärder vidtas för 
att skydda patienterna. 
Mer information om Inaqovi 
Mer information om Inaqovi finns på EMA:s webbplats: ema.europa.eu/medicines/human/EPAR/inaqovi 
Inaqovi (decitabin/cedazuridin)  
EMA/347549/2023 
Sida 2/2 
 
 
 
