EMA/303481/2020 
EMEA/H/C/004936 
Rozlytrek (entrektinib) 
Sammanfattning av Rozlytrek och varför det är godkänt inom EU 
Vad är Rozlytrek och vad används det för? 
Rozlytrek är ett cancerläkemedel. Det kan ges för att behandla patienter från 12 års ålder med solida 
tumörer (cancersvulster) som har en genetisk avvikelse som kallas NTRK-genfusion. Rozlytrek är 
avsett att ges till patienter med tumörer som har spridit sig i närheten eller till andra delar av kroppen 
(metastatisk cancer) eller när bortoperation av tumören kan leda till allvarlig skada. Läkemedlet ska 
bara användas om patienten inte tidigare behandlats med ett läkemedel som verkar på samma sätt 
som Rozlytrek och andra behandlingar inte är lämpliga. 
Rozlytrek kan också användas för att behandla vuxna med avancerad icke-småcellig lungcancer som 
har en genetisk avvikelse som kallas ROS1-genfusion. Det ska endast användas om patienten inte 
tidigare behandlats med ett läkemedel som blockerar ROS1. 
Rozlytrek innehåller den aktiva substansen entrektinib. 
Hur används Rozlytrek? 
Rozlytrek är receptbelagt och behandling ska inledas av läkare med erfarenhet av att använda 
cancerläkemedel. Rozlytrek finns som tabletter. 
Den rekommenderade dosen av Rozlytrek för vuxna är 600 mg en gång om dagen. Den 
rekommenderade dosen Rozlytrek baseras på patientens längd och vikt. Behandling med Rozlytrek ska 
fortsätta tills den slutar verka. Läkaren kan sänka dosen eller tillfälligt eller permanent avbryta 
behandlingen om patienten får vissa biverkningar. 
För mer information om hur du använder Rozlytrek, läs bipacksedeln eller tala med läkare eller 
apotekspersonal. 
Hur verkar Rozlytrek? 
Cancer med NTRK-genfusion eller ROS1-genfusion bildar onormala proteiner som orsakar okontrollerad 
ökning av cancercellerna. Entrektinib, den aktiva substansen i Rozlytrek, blockerar verkan av dessa 
proteiner och förhindrar på så sätt cancercellernas ökning, vilket saktar ner cancertillväxten. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
 
 
 
 
 
 
Vilka fördelar med Rozlytrek har visats i studierna? 
Solida tumörer med NTRK-genfusion 
Pågående studier omfattade sammanlagt 74 vuxna med avancerade solida tumörer med NTRK-
genfusion hos vilka tidigare behandling hade slutat verka eller annan behandling inte var lämplig. 
Patienterna fick Rozlytrek tills det slutade verka eller orsakade oacceptabla biverkningar. Av totalt 74 
patienter krympte cancern hos 64 procent och den genomsnittliga svarstiden (perioden under vilken 
cancerns storlek var under kontroll) var 12,9 månader. Rozlytrek jämfördes inte med någon annan 
behandling mot solida tumörer. 
Stödjande studier visar att läkemedlet förväntas verka på samma sätt hos patienter som är 12 år eller 
äldre. 
Icke-småcellig lungcancer med ROS1-genfusion 
Studierna omfattade sammanlagt 94 patienter med avancerad eller metastatisk icke-småcellig 
lungcancer med ROS1-genfusion. Patienterna följdes upp i mer än 12 månader och fick Rozlytrek tills 
det slutade verka eller orsakade oacceptabla biverkningar. Cancern krympte hos 73 procent av 
patienterna och den genomsnittliga svarstiden var 16,5 månader. I studierna jämfördes inte Rozlytrek 
med någon annan behandling mot icke-småcellig lungcancer. 
Vilka är riskerna med Rozlytrek? 
De vanligaste biverkningarna som orsakas av Rozlytrek (kan förekomma hos fler än 1 av 5 användare) 
är trötthet, förstoppning, dysgeusi (smakrubbningar), ödem (svullnad med vätskeansamling), yrsel, 
diarré, illamående, dysestesi (obehag och onormal känsla vid beröring), dyspné (andningssvårigheter), 
anemi (lågt antal röda blodkroppar), viktökning, förhöjt kreatinin i blodet (möjligt tecken på 
njurproblem), smärta, kognitiva störningar (problem med förmågan att tänka, lära sig och minnas), 
kräkningar, hosta och feber. 
De vanligaste allvarliga biverkningarna som orsakas av Rozlytrek (kan förekomma hos fler än 1 av 50 
användare) är lunginfektion, dyspné, kognitiva störningar och pleurautgjutning (ansamling av vätska 
runt lungorna). 
En fullständig förteckning över restriktioner och biverkningar för Rozlytrek finns i bipacksedeln. 
Varför är Rozlytrek godkänt i EU? 
Europeiska läkemedelsmyndigheten fann att hos patienter med solida tumörer med NTRK-genfusion är 
behandling med Rozlytrek till fördel när annan behandling inte finns eller inte fungerar. Det behövs 
dock mer information om läkemedlets effekt på tumörer på olika ställen och även om när det finns 
genavvikelser. Vid icke-småcellig lungcancer med ROS1-genfusion tyder de resultat som för 
närvarande finns tillgängliga på att behandling med Rozlytrek kan minska tumörernas storlek. 
Biverkningarna av Rozlytrek är hanterbara. 
EMA fann därför att fördelarna med Rozlytrek är större än riskerna och att Rozlytrek kan godkännas för 
försäljning i EU. Rozlytrek har godkänts enligt reglerna om ”villkorat godkännande”. Detta innebär att 
det ska komma ytterligare uppgifter om detta läkemedel och att företaget är skyldigt att lämna dessa 
uppgifter. Europeiska läkemedelsmyndigheten kommer att granska ny information om produkten varje 
år och uppdatera denna sammanfattning när det behövs. 
Rozlytrek (entrektinib)  
EMA/303481/2020 
Sida 2/3 
 
 
 
 
Vilken information om Rozlytrek saknas för närvarande? 
Eftersom Rozlytrek har fått villkorat godkännande ska företaget som marknadsför Rozlytrek 
tillhandahålla ytterligare data från pågående studier om Rozlytreks effekt och säkerhet hos vuxna och 
barn som har solida tumörer med NTRK-genfusion. 
Vad görs för att garantera säker och effektiv användning av Rozlytrek? 
Företaget som marknadsför Rozlytrek kommer att tillhandahålla resultat av en studie där effekten av 
Rozlytrek jämförs med krizotinib (ett annat cancerläkemedel) hos patienter med icke-småcellig 
lungcancer med ROS1-fusion vars sjukdom har spridit sig till hjärnan. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Rozlytrek har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Rozlytrek utvärderas noggrant och nödvändiga åtgärder vidtas 
för att skydda patienterna. 
Mer information om Rozlytrek 
Mer information om Rozlytrek finns på EMA:s webbplats 
ema.europa.eu/medicines/human/EPAR/rozlytrek. 
Rozlytrek (entrektinib)  
EMA/303481/2020 
Sida 3/3 
 
 
 
