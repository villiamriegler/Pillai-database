EMA/65659/2021 
EMEA/H/C/005410 
Kesimpta (ofatumumab) 
Sammanfattning av Kesimpta och varför det är godkänt inom EU 
Vad är Kesimpta och vad används det för? 
Kesimpta är ett läkemedel för behandling av vuxna med skovvis multipel skleros (MS), då patienten 
har attacker (skov) som följs av perioder med lindriga eller inga symtom. Det ges till patienter med 
aktiv sjukdom, vilket innebär att patienterna har skov eller att tecken på aktiv inflammation kan ses 
vid bilddiagnostik. 
Kesimpta innehåller den aktiva substansen ofatumumab. 
Hur används Kesimpta? 
Kesimpta är receptbelagt och behandlingen ska inledas av en läkare med erfarenhet av att behandla 
störningar i nervsystemet. 
Kesimpta finns som en injektionsvätska, lösning i förfyllda sprutor eller förfyllda injektionspennor. 
Behandlingen inleds med en injektion under huden varje vecka i 3 veckor, följt av en vecka utan 
injektion. Nästa injektion ges en vecka senare och därefter ges en injektion i månaden. Patienterna 
kan själva injicera Kesimpta när de har fått lära sig hur man gör. 
För mer information om hur du använder Kesimpta, läs bipacksedeln eller tala med läkare eller 
apotekspersonal. 
Hur verkar Kesimpta? 
Den aktiva substansen i Kesimpta, ofatumumab, är en monoklonal antikropp (en typ av protein) som 
utformats för att känna igen och binda till ett visst mål som kallas CD20 och som finns på ytan till B-
celler (en typ av vita blodkroppar). 
B-celler spelar en central roll för multipel skleros genom att de angriper det skyddande höljet (skiktet) 
runt nerverna i hjärnan och ryggmärgen, vilket leder till inflammation och skador. Kesimpta är riktat 
specifikt mot B-cellerna och bidrar därmed till att minska deras aktivitet. Detta lindrar symtomen eller 
bromsar upp sjukdomsförloppet. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
 
 
Vilka fördelar med Kesimpta har visats i studierna? 
Studier har visat att Kesimpta minskar antalet skov och att det även kan försena försämringen av 
symtomen. 
I två huvudstudier av 1 882 patienter med skovvis multipel skleros var det genomsnittliga antalet skov 
per år hos patienter som behandlades med Kesimpta mindre än hälften av antalet hos patienter som 
fick ett annat MS-läkemedel, teriflunomid (0,11 respektive 0,24 skov per år). Studierna visade även 
att färre patienter som tog Kesimpta (8 procent) hade förvärrade symtom som varade i 6 månader 
eller mer jämfört med dem som tog teriflunomid (12 procent). 
Vilka är riskerna med Kesimpta? 
De vanligaste biverkningarna som orsakas av Kesimpta (kan förekomma hos fler än 1 av 10 
användare) är övre luftvägsinfektioner (näs- och halsinfektioner), urinvägsinfektioner, reaktioner vid 
injektionsstället (rodnad, smärta, klåda och svullnad) och injektionsrelaterade reaktioner (feber, 
huvudvärk, muskelsmärta, frossa och trötthet). 
En fullständig förteckning över biverkningar som rapporterats för Kesimpta finns i bipacksedeln. 
Kesimpta får inte ges till patienter med allvarliga aktiva infektioner, allvarligt försvagade immunsystem 
eller cancer. 
En fullständig förteckning över restriktioner finns i bipacksedeln. 
Varför är Kesimpta godkänt i EU? 
Studier har visat att Kesimpta var effektivare än teriflunomid när det gällde att minska antalet skov 
hos patienter med multipel skleros. Läkemedlet var också effektivare när det gällde att fördröja 
försämringen av symtomen. Biverkningarna är i linje med dem som orsakas av andra liknande 
läkemedel och anses vara hanterbara. Europeiska läkemedelsmyndigheten (EMA) fann att fördelarna 
med Kesimpta är större än riskerna och att Kesimpta kan godkännas för försäljning i EU. 
Vad görs för att garantera säker och effektiv användning av Kesimpta? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Kesimpta har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Kesimpta kontinuerligt. 
Biverkningar som har rapporterats för Kesimpta utvärderas noggrant och nödvändiga åtgärder vidtas 
för att skydda patienter. 
Mer information om Kesimpta 
Mer information om Kesimpta finns på EMA:s webbplats: 
ema.europa.eu/en/medicines/human/EPAR/kesimpta. 
Kesimpta (ofatumumab)  
EMA/65659/2021 
Sida 2/2 
 
 
 
