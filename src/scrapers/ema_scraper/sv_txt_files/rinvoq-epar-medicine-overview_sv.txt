EMA/184942/2023
EMEA/H/C/004760
Rinvoq (upadacitinib)
Sammanfattning av Rinvoq och varför det är godkänt inom EU
Vad är Rinvoq och vad används det för?
Rinvoq är ett läkemedel som verkar på immunsystemet (kroppens naturliga försvar) och används i 
följande fall:

För att behandla vuxna med måttlig till svår reumatoid artrit (en sjukdom som orsakar 
inflammation i lederna) som inte kan kontrolleras tillräckligt väl med sjukdomsmodifierande 
antireumatiska läkemedel (DMARD) eller om patienten inte kan ta dessa läkemedel. Det kan ges 
som enda läkemedel eller i kombination med metotrexat, ett annat läkemedel som verkar på 
immunsystemet.

För att behandla vuxna med aktiv psoriasisartrit (inflammation i lederna i samband med psoriasis, 
en sjukdom som orsakar röda fjällande fläckar på huden) som inte kan kontrolleras tillräckligt väl 
med DMARD eller om patienten inte kan ta dessa läkemedel. Rinvoq kan användas som enda 
läkemedel eller i kombination med metotrexat.

För att behandla vuxna med aktiv axial spondylartrit (inflammation i ryggraden som orsakar 
ryggsmärta), inbegripet ankyloserande spondylit när röntgen ger belägg för sjukdomen, och icke-
radiografisk axial spondylartrit, när det finns tydliga tecken på inflammation men inga belägg för 
sjukdom vid röntgen. Det används när andra behandlingar inte fungerar tillräckligt väl.

För att behandla vuxna och barn från 12 års ålder med måttlig till svår atopisk dermatit (även 
kallat eksem, dvs. när huden kliar och är röd och torr) som kan behandlas med ett läkemedel som 
ges genom munnen eller genom injektion.

För att behandla vuxna med ulcerös kolit (inflammation i tjocktarmen som orsakar sårbildning och 
blödningar) eller Crohns sjukdom (en inflammatorisk sjukdom som drabbar mag-tarmkanalen). 
Rinvoq används för att behandla måttlig till svår aktiv sjukdom när andra läkemedel, även 
biologiska läkemedel, inte verkar eller har slutat att verka, eller om patienten inte kan ta dem.
Rinvoq innehåller den aktiva substansen upadacitinib.
Hur används Rinvoq?
Rinvoq är receptbelagt och behandling måste inledas och övervakas av en läkare med erfarenhet av 
att diagnostisera och behandla de sjukdomar som läkemedlet används mot.
Official address  Domenico Scarlattilaan 6  ●  1083 HS Amsterdam  ●  The Netherlands
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact  Telephone +31 (0)88 781 6000
An agency of the European Union  
© European Medicines Agency, 2023. Reproduction is authorised provided the source is acknowledged.
Classified as public by the European Medicines Agency
Rinvoq finns som tabletter som ska tas genom munnen en gång om dagen. Dosen beror på vilken 
sjukdom Rinvoq används mot och andra faktorer, bland annat patientens ålder och sjukdomens 
svårighetsgrad. Läkaren kan avbryta behandlingen vid vissa biverkningar, såsom ett minskat antal 
blodkroppar. Behandlingen kan också avbrytas om patienten inte svarar på den efter ett antal veckor, 
vilket beror på den sjukdom som Rinvoq används mot. För mer information om hur du använder 
Rinvoq, läs bipacksedeln eller tala med din vårdgivare.
Hur verkar Rinvoq?
Hos patienter med reumatoid artrit, psoriasisartrit, axial spondylartrit, atopisk dermatit, ulcerös kolit 
och Crohns sjukdom angriper immunsystemet den friska vävnaden, vilket orsakar inflammation, 
smärta och andra symtom.
Upadacitinib, den aktiva substansen i Rinvoq, är ett immunsuppressivt medel. Detta innebär att den 
minskar immunsystemets aktivitet. Upadacitinib verkar genom att blockera effekten av enzymet 
januskinas. Detta enzym deltar i de processer som leder till inflammation, och genom att blockera dess 
effekt kan man få symtomen på sjukdomarna under kontroll.
Vilka fördelar med Rinvoq har visats i studierna?
Reumatoid artrit
I fem studier på sammanlagt nästan 4 400 patienter befanns Rinvoq vara effektivt när det gäller att 
minska symtomen hos patienter med måttlig till svår reumatoid artrit. I dessa studier ingick att 
uppskatta sjukdomsaktiviteten i 28 leder i kroppen på en standardskala. De visade att Rinvoq var 
effektivt när det gäller att läka ut symtomen eller uppnå en låg sjukdomsaktivitet hos 43–48 procent 
av patienterna, jämfört med en minskad sjukdomsaktivitet hos 14–19 procent av dem som fick 
placebo (overksam behandling) eller metotrexat.
Psoriasisartrit
Två studier på över 2 000 patienter med aktiv psoriasisartrit trots tidigare behandling visade att 
Rinvoq, som enda läkemedel eller i kombination med metotrexat, var effektivare än adalimumab (ett 
annat läkemedel som används mot psoriasisartrit) eller placebo när det gäller att minska 
sjukdomssymtomen. Hos 57–71 procent av de patienter som fick Rinvoq i en dos på 15 mg om dagen 
minskade symtomen efter 12 veckors behandling, jämfört med hos 65 procent av de patienter som 
behandlades med adalimumab och hos 24–36 procent av de patienter som fick placebo.
Axial spondylartrit
För behandling av ankyloserande spondylit visade en 14 veckor lång studie på 187 patienter vars 
sjukdom inte kunde kontrolleras tillräckligt väl med andra behandlingar att Rinvoq var effektivt när det 
gäller att minska sjukdomssymtomen. Hos omkring 52 procent av de patienter som fick Rinvoq 
minskade antalet symtom och symtomens svårighetsgrad, jämfört med hos 26 procent av de patienter 
som fick placebo.
Dessutom visade en studie på omkring 300 patienter med icke-radiografisk axial spondylartrit vars 
sjukdom inte kunde kontrolleras tillräckligt väl med andra behandlingar att Rinvoq förbättrade 
sjukdomssymtomen: symtomen förbättrades med minst 40 procent efter 14 veckor hos 45 procent av 
de patienter som tog Rinvoq, jämfört med 23 procent av de patienter som fick placebo.
Atopisk dermatit
I tre huvudstudier på totalt 2 584 vuxna och barn från 12 års ålder befanns Rinvoq vara effektivt när 
det gällde att läka huden och minska sjukdomens omfattning och svårighetsgrad hos patienter med 
Rinvoq (upadacitinib) 
EMA/184942/2023
Sida 2/5
Classified as public by the European Medicines Agency
måttlig till svår atopisk dermatit. I studierna jämfördes effekterna av två doser av Rinvoq (15 och 
30 mg om dagen) med placebo, där Rinvoq gavs med eller utan applicering av kortikosteroider på 
huden.
Behandling med Rinvoq som enda läkemedel ledde till att sjukdomen minskade i omfattning och 
svårighetsgrad hos 60–70 procent av de patienter som fick dosen på 15 mg och hos 73–80 procent av 
de patienter som fick dosen på 30 mg, jämfört med hos 13–16 procent av de patienter som fick 
placebo. Helt läkt eller nästan helt läkt hud uppnåddes hos 39–62 procent av de patienter som fick 
Rinvoq, jämfört med hos 5–8 procent av de patienter som fick placebo.
Liknande resultat sågs när Rinvoq användes tillsammans med kortikosteroider. Sjukdomens omfattning 
och svårighetsgrad minskade hos 65–77 procent av de patienter som fick Rinvoq, jämfört med hos 
26 procent av de patienter som fick placebo. Helt läkt eller nästan helt läkt hud uppnåddes hos 40–
59 procent av de patienter som fick Rinvoq, jämfört med hos 11 procent av patienterna i 
placebogruppen.
Ulcerös kolit
Två huvudstudier på 988 patienter visade att Rinvoq var effektivt när det gäller att läka ut symtom och 
förbättra inflammationen i tarmslemhinnan vid måttlig till svår aktiv ulcerös kolit hos patienter vars 
sjukdom inte hade svarat på eller som inte tolererade annan behandling. Efter åtta veckors behandling 
då patienterna fick Rinvoq i dosen 45 mg eller placebo en gång om dagen, var andelen patienter som 
fick Rinvoq och vars symtom hade försvunnit eller nästan försvunnit, tillsammans med normal eller 
lindrig inflammation i tarmslemhinnan, 26 procent i den första studien och 34 procent i den andra 
studien, jämfört med nästan 5 procent och 4 procent för dem som fick placebo.
I en tredje studie fick sammanlagt 451 patienter från de två första studierna vars ulcerösa kolit hade 
förbättrats med Rinvoq 15 eller 30 mg av läkemedlet en gång om dagen, eller placebo. Efter 
52 veckors behandling hade symtomen på ulcerös kolit försvunnit eller nästan försvunnit hos 
42 procent av de patienter som fick 15 mg Rinvoq och hos 52 procent av de patienter som fick 30 mg 
Rinvoq, jämfört med hos omkring 12 procent av de patienter som fick placebo.
Crohns sjukdom
Två huvudstudier på sammanlagt 1 021 patienter med måttlig till svår aktiv Crohns sjukdom visade att 
Rinvoq var effektivt när det gäller att minska sjukdomssymtomen. Efter 12 veckors behandling då 
patienterna fick Rinvoq i dosen 45 mg eller placebo en gång om dagen, var andelen patienter som fick 
Rinvoq och vars symtom hade försvunnit eller nästan försvunnit i de två studierna 40 procent 
respektive 51 procent, jämfört med 14 procent respektive 22 procent för dem som fick placebo. 
Inflammationen i tarmslemhinnan minskade med mer än hälften hos 35 procent och 46 procent av de 
patienter som fick Rinvoq, jämfört med 4 procent och 13 procent hos de patienter som fick placebo.
En tredje studie genomfördes på 502 patienter från de två första studierna vars sjukdom hade 
förbättrats med Rinvoq. Patienterna fick 15 eller 30 mg av läkemedlet en gång dagligen, eller placebo. 
Efter 52 veckors behandling hade symtomen på Crohns sjukdom försvunnit eller nästan försvunnit hos 
36 procent av de patienter som fick 15 mg Rinvoq och hos 46 procent av de patienter som fick 30 mg 
Rinvoq, jämfört med hos 14 procent av de patienter som fick placebo. Inflammationen i 
tarmslemhinnan minskade med mer än hälften hos 28 procent respektive 40 procent av de patienter 
som fick Rinvoq 15 mg respektive 30 mg, jämfört med 7 procent av de patienter som fick placebo.
Vilka är riskerna med Rinvoq?
En fullständig förteckning över biverkningar och restriktioner för Rinvoq finns i bipacksedeln.
Rinvoq (upadacitinib) 
EMA/184942/2023
Sida 3/5
Classified as public by the European Medicines Agency
De vanligaste biverkningarna som orsakas av Rinvoq och som konstaterats i studierna av reumatoid 
artrit, psoriasisartrit och axial spondylartrit (kan förekomma hos fler än 2 av 100 användare) är övre 
luftvägsinfektioner (näs- och halsinfektioner), förhöjda nivåer i blodet av kreatinkinas (CK, ett enzym 
som frisätts i blodet när en muskel är skadad), alanintransaminas eller aspartattransaminas (tyder på 
möjlig leverskada), bronkit (inflammation i luftvägarna i lungorna), illamående, hosta och 
hyperkolesterolemi (höga kolesterolnivåer i blodet).
I studierna av atopisk dermatit var de vanligaste biverkningarna (kan förekomma hos fler än 2 av 
100 användare) övre luftvägsinfektion, akne, herpes simplex (en virusinfektion som orsakar munsår), 
huvudvärk, förhöjda nivåer av CK i blodet, hosta, follikulit (inflammation i hårfolliklarna), buksmärta, 
illamående, neutropeni (låga nivåer av neutrofiler, en typ av vita blodkroppar), feber och influensa.
I studierna av ulcerös kolit och Crohns sjukdom var de vanligaste biverkningarna (kan förekomma hos 
fler än 3 av 100 användare) övre luftvägsinfektion, feber, förhöjda nivåer av kreatinkinas i blodet, 
anemi (låga nivåer av röda blodkroppar), huvudvärk, akne, herpes zoster (smärtsamma, blåsbildande 
utslag i en del av kroppen), neutropeni, utslag, pneumoni, hyperkolesterolemi, bronkit, trötthet, ökade 
nivåer av leverenzymer, follikulit, herpes simplex och influensa.
De vanligaste allvarliga biverkningarna är allvarliga infektioner.
Rinvoq får inte ges till patienter med tuberkulos eller allvarliga infektioner. Det får heller inte ges till 
patienter med allvarliga leverproblem eller under graviditet.
För följande patientgrupper ska Rinvoq endast användas om det inte finns några lämpliga 
behandlingsalternativ: patienter som är 65 år eller äldre, patienter som tidigare haft hjärt- och 
kärlsjukdom (t.ex. hjärtinfarkt eller stroke), eller patienter med riskfaktorer för en sådan sjukdom 
(t.ex. nuvarande rökare eller tidigare långtidsrökare), eller patienter med ökad risk för cancer.
Varför är Rinvoq godkänt i EU?
Rinvoq var effektivt när det gällde att kontrollera måttlig till svår reumatoid artrit, psoriasisartrit, axial 
spondylartrit, atopisk dermatit, ulcerös kolit och Crohns sjukdom hos patienter vars sjukdom inte hade 
förbättrats tillräckligt med andra behandlingar eller för vilka inga andra behandlingsalternativ fanns. 
Studier visade att det minskade sjukdomsaktiviteten vid användning som enda läkemedel eller i 
kombination med andra läkemedel, beroende på den behandlade sjukdomen. Patienter som behandlas 
med Rinvoq kan få biverkningar såsom infektion och neutropeni, och deras blodprov kan visa tecken 
på lever- eller muskelskada och förhöjda nivåer av blodfetter. Dessa biverkningar anses dock vara 
hanterbara.
Europeiska läkemedelsmyndigheten (EMA) fann därför att fördelarna med Rinvoq är större än riskerna 
och att Rinvoq kan godkännas för försäljning i EU.
Vad görs för att garantera säker och effektiv användning av Rinvoq?
Företaget som marknadsför Rinvoq ska förse hälso- och sjukvårdspersonal och patienter med 
utbildningsmaterial för att öka deras kännedom om läkemedlets risker, särskilt risken för allvarliga 
infektioner, blodproppar, stora hjärt- och kärlhändelser, cancer eller gastrointestinal perforation hos 
vissa patienter. Materialet kommer också att innehålla en påminnelse om att Rinvoq inte bör tas under 
graviditeten och att kvinnor som tar Rinvoq måste använda preventivmedel under behandlingen och i 
fyra veckor efter avslutad behandling.
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Rinvoq har också tagits med i produktresumén och 
bipacksedeln.
Rinvoq (upadacitinib) 
EMA/184942/2023
Sida 4/5
Classified as public by the European Medicines Agency
Liksom för alla läkemedel övervakas de vetenskapliga uppgifterna för Rinvoq kontinuerligt. 
Biverkningar som har rapporterats för Rinvoq utvärderas noggrant och nödvändiga åtgärder vidtas för 
att skydda patienterna.
Mer information om Rinvoq
Den 16 december 2019 beviljades Rinvoq ett godkännande för försäljning som gäller i hela EU.
Mer information om Rinvoq finns på EMA:s webbplats: ema.europa.eu/medicines/human/EPAR/rinvoq
Denna sammanfattning uppdaterades senast 04-2023.
Rinvoq (upadacitinib) 
EMA/184942/2023
Sida 5/5
Classified as public by the European Medicines Agency
