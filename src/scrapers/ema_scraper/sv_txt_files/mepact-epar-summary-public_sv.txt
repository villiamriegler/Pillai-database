EMA/585588/2013 
EMEA/H/C/802 
Sammanfattning av EPAR för allmänheten 
Mepact 
mifamurtid 
Detta är en sammanfattning av det offentliga europeiska utredningsprotokollet (EPAR) för Mepact. Det 
förklarar hur Kommittén för humanläkemedel (CHMP) bedömt läkemedlet och hur den kommit fram till 
sitt yttrande om att bevilja godkännande för försäljning och sina rekommendationer om hur läkemedlet 
ska användas. 
Vad är Mepact? 
Mepact är ett pulver som bereds till en infusionsvätska, lösning (ges som dropp i en ven). Det 
innehåller den aktiva substansen mifamurtid. 
Vad används Mepact för? 
Mepact används för att behandla icke-metastaserat osteosarkom (en typ av skelettcancer) med hög 
malignitetsgrad hos patienter i åldrarna 2–30 år. ”Hög malignitetsgrad” betyder att cancern är av en 
allvarlig typ, och ”icke-metastaserat” betyder att cancern befinner sig i ett tidigt stadium och inte har 
spritt sig i kroppen. Mepact används tillsammans med andra cancerläkemedel efter att cancern har 
avlägsnats med kirurgi. 
Eftersom antalet patienter med osteosarkom är litet betraktas sjukdomen som sällsynt. Den 
21 juni 2004 klassificerades Mepact som särläkemedel (ett läkemedel som används för att behandla 
sällsynta sjukdomar). 
Läkemedlet är receptbelagt. 
Hur används Mepact? 
Behandling med Mepact ska inledas och övervakas av specialistläkare med erfarenhet av diagnos och 
behandling av osteosarkom. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2013. Reproduction is authorised provided the source is acknowledged. 
 
 
 
  
 
 
 
 
Dosen av Mepact beror på patientens längd och vikt. Det ska ges två gånger i veckan i 12 veckor, och 
därefter en gång i veckan i 24 veckor. Mepact ges som en långsam infusion som varar en timme. Det 
får inte ges som en bolusinjektion (allt på en gång). 
Hur verkar Mepact? 
Den aktiva substansen i Mepact, mifamurtid, är en immunmodulator. Den verkar genom att aktivera 
makrofager och monocyter (typer av vita blodkroppar som utgör en del av immunsystemet). Exakt hur 
mifamurtid verkar vid osteosarkom är inte helt klarlagt, men man tror att det får de vita blodkropparna 
att frisätta kemiska ämnen som dödar cancercellerna. 
Hur har Mepacts effekt undersökts? 
Mepact har undersökts i en huvudstudie omfattande 678 patienter i åldrarna 1–31 år med icke-
metastaserat osteosarkom med hög malignitetsgrad. Efter att cancern avlägsnats kirurgiskt fick alla 
patienterna olika kombinationer av cancerläkemedel. Hälften av patienterna fick även Mepact. I 
studien jämfördes patienter som fick Mepact med dem som inte fick Mepact. Huvudmåttet på effekt 
var antalet patienter som överlevde utan att sjukdomen kom tillbaka. Patienterna följdes i upp till 
10 år. 
Vilken nytta har Mepact visat vid studierna? 
När Mepact användes tillsammans med andra cancerläkemedel ökade den tid som patienterna 
överlevde utan att deras sjukdom kom tillbaka. 68 procent av de patienter som fick Mepact (231 av 
338) överlevde utan att sjukdomen kom tillbaka, jämfört med 61 procent av de patienter som inte fick 
Mepact (207 av 340). Även risken för att dö minskade med 28 procent hos de patienter som fick 
Mepact. 
Vilka är riskerna med Mepact? 
De vanligaste biverkningarna (uppträder hos fler än 1 av 10 patienter) är anemi (lågt antal röda 
blodkroppar), aptitförlust, huvudvärk, yrsel, takykardi (snabba hjärtslag), hypertoni (högt blodtryck), 
hypotoni (lågt blodtryck), dyspné (andningssvårigheter), takypné (snabb andning), hosta, kräkningar, 
diarré, förstoppning, buksmärta (magont), illamående, hyperhidros (kraftig svettning), myalgi 
(muskelsmärta), artralgi (ledsmärta), ryggsmärta, smärta i extremiteter (armar och ben), feber, 
frossbrytningar, utmattning (trötthet), hypotermi (låg kroppstemperatur), allmän smärta, 
sjukdomskänsla, asteni (svaghet) och bröstsmärta. Förteckningen över samtliga biverkningar som 
rapporterats för Mepact finns i bipacksedeln. 
Mepact ska inte ges till personer som kan vara överkänsliga (allergiska) mot mifamurtid eller något 
annat innehållsämne. Det får inte ges samtidigt som ciklosporin eller andra kalcineurinhämmare 
(läkemedel som minskar aktiviteten hos immunsystemet), eller höga doser av icke-steroida 
antiinflammatoriska läkemedel (NSAID; används för behandling av smärta och inflammation). 
Varför har Mepact godkänts? 
CHMP fann att fördelarna med Mepact är större än riskerna när det används med andra 
cancerläkemedel och rekommenderade att Mepact skulle godkännas för försäljning. 
Mepact  
EMA/585588/2013  
Sida  2/3 
 
 
 
Mer information om Mepact: 
Den 6 mars 2009 beviljade Europeiska kommissionen ett godkännande för försäljning av Mepact som 
gäller i hela Europeiska unionen. Godkännandet för försäljning gäller i fem år och kan sedan förlängas. 
Det offentliga europeiska utredningsprotokollet (EPAR) finns i sin helhet här. Mer information om 
behandling med Mepact finns i bipacksedeln (ingår också i EPAR). Du kan också kontakta din läkare 
eller ditt apotek. 
Sammanfattningen av yttrandet om Mepact från Kommittén för särläkemedel finns här. 
Denna sammanfattning aktualiserades senast 09-2013. 
Mepact  
EMA/585588/2013  
Sida  3/3 
 
 
 
