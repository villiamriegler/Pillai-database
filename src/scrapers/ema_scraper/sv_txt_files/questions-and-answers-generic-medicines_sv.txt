22 november 2012 
EMA/393905/2006 Rev. 2 
Frågor och svar om generiska läkemedel 
Vad är ett generiskt läkemedel? 
Ett generiskt läkemedel är ett läkemedel som har utvecklats för att vara likvärdigt med ett redan 
godkänt läkemedel (”referensläkemedlet”). 
Ett generiskt läkemedel innehåller samma aktiva substanser som referensläkemedlet och används i 
samma doser för att behandla samma sjukdomar som referensläkemedlet. Läkemedlets namn, 
utseende (exempelvis färg och form) och förpackning kan emellertid avvika från referensläkemedlets. 
Vad innehåller ett generiskt läkemedel? 
Ett generiskt läkemedel innehåller samma mängd aktiva substanser som referensläkemedlet. De 
inaktiva innehållsämnena, eller ”hjälpämnena”, kan skilja sig åt mellan det generiska läkemedlet och 
referensläkemedlet. 
Den aktiva substansen ger läkemedlet dess terapeutiska effekt. En tillverkare av generiska läkemedel 
kan välja att använda en annan form av den aktiva substansen, exempelvis ett hydrokloridsalt av den 
aktiva substansen eftersom den formen är stabilare. Detta kan emellertid endast göras om läkemedlets 
aktivitet inte påverkas. 
När kan ett generiskt läkemedel utvecklas? 
Ett företag kan endast utveckla ett generiskt läkemedel för försäljning när tidsperioden för ensamrätt 
på referensläkemedlet har gått ut. Denna tidsperiod för ensamrätt ges enligt lag till det företag som 
utvecklade det innovativa läkemedel som det generiska läkemedlet baseras på. Innovationsföretaget 
har enligt läkemedelslagstiftningen ensamrätt till data och ensamrätt på marknaden (normalt i tio år 
efter det första godkännandet). 
Innovationsföretagen kan söka patent för att ytterligare skydda ett innovativt läkemedel. Detta skydd 
gäller nya användningsområden för läkemedlet, såsom nya indikationer. Så länge detta 
användningspatent skyddar läkemedlet får inte ett generiskt läkemedel säljas för den skyddade 
indikationen, även om perioden med ensamrätt för referensläkemedlet gått ut. Generiska läkemedel 
får endast säljas för indikationer som inte är patentskyddade så länge användningspatentet gäller. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7523 7129  
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2012. Reproduction is authorised provided the source is acknowledged. 
 
 
  
 
 
 
 
Tillverkare av generiska läkemedel kan även välja att utveckla ett generiskt läkemedel som baseras på 
ett referensläkemedel men har en annan styrka eller ges på ett annat sätt än referensläkemedlet. De 
kan även utveckla ett läkemedel med en något annorlunda indikation, exempelvis en begränsad 
indikation som gör att läkemedlet blir receptfritt. Denna typ av generiska läkemedel kallas för 
hybridläkemedel eftersom godkännandet delvis grundas på resultaten från teststudier av 
referensläkemedlet och delvis på nya data. 
Hur tillverkas generiska läkemedel? 
Generiska läkemedel tillverkas enligt samma kvalitetsnormer som alla andra läkemedel. Liksom för 
andra läkemedel utför tillsynsmyndigheter regelbundna inspektioner av tillverkningsanläggningarna för 
att säkerställa att god tillverkningssed tillämpas. 
Hur godkänns generiska läkemedel? 
Liksom alla läkemedel måste generiska läkemedel beviljas ett godkännande för försäljning innan de får 
säljas. Godkännandet för försäljning beviljas efter att en tillsynsmyndighet, exempelvis 
Europeiska läkemedelsmyndigheten (EMA), har genomfört en vetenskaplig utvärdering av läkemedlets 
effekt (hur väl det fungerar enligt mätningar i kliniska studier), säkerhet och kvalitet. 
Hur utvärderas generiska läkemedel? 
Eftersom referensläkemedlet kommer att ha varit godkänt i många år finns det redan uppgifter om 
effekten och säkerheten för de ingående aktiva substanserna. Läkemedelslagstiftningen fastställer 
vilka tester som måste utföras för att visa att det generiska läkemedlet är jämförbart med 
referensläkemedlet och för att ett godkännande för försäljning ska kunna beviljas. 
Närmare bestämt måste ett företag som tillverkar ett generiskt läkemedel tillhandahålla information 
om läkemedlets kvalitet. I de flesta fall krävs även data från en bioekvivalensstudie för att visa att det 
generiska läkemedlet ger samma nivåer av den aktiva substansen i kroppen (människa eller djur) som 
referensläkemedlet. 
Bioekvivalensstudier behövs endast för läkemedel som tas upp i kroppen innan de frisätts i 
blodomloppet, exempelvis läkemedel som tas via munnen. Generiska läkemedel som ges direkt i 
blodomloppet, exempelvis sådana som ges direkt i en ven genom injektion eller infusion (dropp), 
behöver inte testas för bioekvivalens med referensläkemedlet. 
Om ett generiskt läkemedel innehåller ett annat salt av den aktiva substansen än det som används i 
referensläkemedlet kommer tillsynsmyndigheterna att överväga om det behövs ytterligare tester för 
att ett godkännande för försäljning av läkemedlet ska kunna beviljas. Om det gäller ett 
hybridläkemedel kan ytterligare tester krävas, exempelvis resultat från kliniska prövningar där man 
testar läkemedlets effekt. 
När det generiska läkemedlet har godkänts kommer produktinformationen för det generiska 
läkemedlet (produktresumé, märkning och bipacksedel) att innehålla samma information som för 
referensläkemedlet. De enda avvikelserna är eventuella skillnader när det gäller hjälpämnen och 
eventuella patentskyddade indikationer. Om försiktighetsåtgärder krävs på grund av ett hjälpämne 
kommer de att anges både på märkningen och i bipacksedeln för det generiska läkemedlet. Om 
referensläkemedlet är patentskyddat för vissa indikationer får dessa indikationer inte ingå i 
produktinformationen för det generiska läkemedlet. 
Frågor och svar om generiska läkemedel  
EMA/393905/2006 Rev. 2 
Sida 2/3 
 
 
 
Hur övervakas säkerheten för generiska läkemedel? 
Liksom för alla läkemedel övervakas säkerheten för generiska läkemedel löpande efter godkännandet 
för försäljning. Varje företag måste ha ett säkerhetsövervakningssystem för de läkemedel de säljer. 
Dessutom kan tillsynsmyndigheterna utföra inspektioner av dessa övervakningssystem. Om det krävs 
särskilda försiktighetsåtgärder vid användning av referensläkemedlet krävs samma 
försiktighetsåtgärder normalt även för det generiska läkemedlet. 
Frågor och svar om generiska läkemedel  
EMA/393905/2006 Rev. 2 
Sida 3/3 
 
 
 
