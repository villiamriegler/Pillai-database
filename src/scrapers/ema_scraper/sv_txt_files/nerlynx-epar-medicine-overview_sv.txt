EMA/455200/2018 
EMEA/H/C/004030 
Nerlynx (neratinib) 
Sammanfattning av Nerlynx och varför det är godkänt inom EU 
Vad är Nerlynx och vad används det för? 
Nerlynx är ett läkemedel mot bröstcancer som används för att minska risken för att sjukdomen 
kommer tillbaka hos patienter med tidig bröstcancer som har genomgått operation. Det ges efter 
behandling med trastuzumab (ett annat läkemedel som används i samma syfte). 
Det är bara avsett för användning vid bröstcancerformer som producerar höga halter av ett protein 
som kallas HER2, som hjälper cellerna att växa och dela sig (HER2-positiv bröstcancer), och som också 
har receptorer (mål) för kvinnliga könshormoner (hormonreceptorpositiv bröstcancer). 
Hur används Nerlynx? 
Behandling med Nerlynx måste inledas och övervakas av en läkare med erfarenhet av att ge 
cancerläkemedel, och är receptbelagt. 
Läkemedlet finns som tabletter (40 mg). Rekommenderad dos är 6 tabletter (240 mg) en gång 
dagligen med mat, som helst tas på morgonen. Behandlingen ska inledas inom ett år efter avslutad 
behandling med trastuzumab, och ges under 1 år. Läkaren kan sänka dosen eller avbryta behandlingen 
om en patient får allvarliga biverkningar, inräknat diarré. Läkaren kan också ändra dosen om Nerlynx 
ges tillsammans med vissa andra läkemedel. Patienterna får behandling för att förebygga diarré när de 
börjar med Nerlynx. 
För att få mer information om hur du använder Nerlynx, läs bipacksedeln eller tala med läkare eller 
apotekspersonal. 
Hur verkar Nerlynx? 
Den aktiva substansen i Nerlynx, neratinib, är en typ av cancerläkemedel som kallas 
tyrosinkinashämmare. Den fäster vid HER2-proteinet på cancercellerna, och blockerar på så vis dess 
effekt. Eftersom HER2 hjälper cancerceller att växa och dela sig leder blockering av detta till att 
cellerna slutar att växa och cancern inte kan komma tillbaka. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
Vilka fördelar med Nerlynx har visats i studierna? 
Nerlynx har visats vara effektivare än placebo (overksam behandling) när det gäller att förhindra att 
cancern kom tillbaka i en huvudstudie på 2 840 kvinnor med HER2-positiv tidig bröstcancer som redan 
hade fått trastuzumab. 
Cirka 94 procent av de kvinnor som fick ett års behandling med Nerlynx levde i 1 ytterligare år efter 
att de slutat ta Nerlynx utan att deras cancer kom tillbaka, jämfört med 92 procent av dem som fick 
placebo. När endast kvinnor med hormonreceptorpositiv cancer beaktades, levde cirka 95 procent av 
dem som fick Nerlynx ett ytterligare år utan att cancern kom tillbaka, jämfört med 91 procent av dem 
som fick placebo. 
Vilka är riskerna med Nerlynx? 
Den vanligaste biverkningen som orsakas av Nerlynx är diarré, vilket drabbar nästan alla patienter. 
Andra vanliga biverkningar (kan uppträda hos fler än 1 av 10 personer) är illamående, kräkningar, 
trötthet, magont, hudutslag, nedsatt aptit, stomatit (ömmande, inflammerad munhåla) och 
muskelkramper. De vanligaste allvarliga biverkningarna är diarré och kräkningar. En fullständig 
förteckning över biverkningar som rapporterats för Nerlynx finns i bipacksedeln. 
Nerlynx får inte ges till patienter med kraftigt nedsatt leverfunktion. Det får heller inte ges tillsammans 
med vissa läkemedel som påverkar nedbrytningen av Nerlynx i kroppen. En fullständig förteckning 
över restriktioner finns i bipacksedeln. 
Varför är Nerlynx godkänt i EU? 
Europeiska läkemedelsmyndigheten (EMA) fann att Nerlynx visat sig vara till nytta för kvinnor med 
HER2-positiv tidig bröstcancer och att denna nytta främst verkade ses hos kvinnor med 
hormonreceptorpositiv sjukdom. 
Även om biverkningarna, särskilt diarré, kan vara allvarliga och leda till att behandlingen avbryts, finns 
det patienter med HER2-positiv, hormonreceptorpositiv tidig bröstcancer för vilka behandling med 
Nerlynx efter operation och trastuzumab skulle vara ett rimligt alternativ. EMA fann att fördelarna med 
Nerlynx är större än riskerna och att Nerlynx skulle godkännas för försäljning i EU. 
Vad görs för att garantera säker och effektiv användning av Nerlynx? 
Företaget som marknadsför Nerlynx ska tillhandahålla en vägledning för hälso- och sjukvårdspersonal 
som förskriver eller lämnar ut läkemedlet, samt utbildningsmaterial för patienter och vårdare. Detta 
material kommer att förklara Nerlynx effekter på tarmen, t.ex. diarré, och hur de ska hanteras, samt 
upplysa patienterna om att de behöver berätta för hälso- och sjukvårdspersonalen om sina 
biverkningar. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Nerlynx har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Nerlynx utvärderas noggrant och nödvändiga åtgärder för att 
skydda patienter vidtas. 
Nerlynx (neratinib) 
EMA/455200/2018 
Sida 2/3 
 
 
 
Mer information om Nerlynx 
Mer information om Nerlynx finns på EMA:s webbplats ema.europa.eu/Find medicine/Human 
medicines/European public assessment reports. 
Nerlynx (neratinib) 
EMA/455200/2018 
Sida 3/3 
 
 
 
 
