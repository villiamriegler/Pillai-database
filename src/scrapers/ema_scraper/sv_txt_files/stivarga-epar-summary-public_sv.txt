EMA/451550/2017 
EMEA/H/C/002573 
Sammanfattning av EPAR för allmänheten 
Stivarga 
regorafenib 
Detta är en sammanfattning av det offentliga europeiska utredningsprotokollet (EPAR) för Stivarga. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Stivarga ska användas. 
Praktisk information om hur Stivarga ska användas finns i bipacksedeln. Du kan också kontakta din 
läkare eller apotekspersonal. 
Vad är Stivarga och vad används det för? 
Stivarga är ett läkemedel mot cancer som innehåller den aktiva substansen regorafenib. Det används 
ensamt för att behandla följande cancersjukdomar: 
• 
• 
kolorektalcancer (tjocktarms- och ändtarmscancer) som har spridit sig till andra delar av kroppen, 
gastrointestinal stromacellstumör (GIST, en cancerform i mage och tarm) som har spridit sig och 
inte kan opereras bort, 
•  hepatocellulärt karcinom (HCC, en levercancer). 
Stivarga ges till patienter som redan fått eller inte anses lämpade för andra tillgängliga behandlingar. 
För kolorektalcancer innebär detta bland annat kemoterapi baserad på läkemedel som kallas 
fluoropyrimidiner och behandling med andra cancerläkemedel som kallas anti-VEGF-behandling och 
anti-EGFR-behandling. Patienter med GIST ska ha prövat behandling med imatinib och sunitinib och 
patienter med HCC ska ha prövat sorafenib innan behandlingen med Stivarga inleds. 
Hur används Stivarga? 
Behandling med Stivarga får bara ordineras av läkare med erfarenhet av att behandla cancer. 
Läkemedlet är receptbelagt. 
Stivarga finns som tabletter (40 mg). Det tas i behandlingscykler om fyra veckor vid en 
rekommenderad startdos på 160 mg (4 tabletter) en gång om dagen i tre veckor, vilket följs av en 
vecka utan läkemedel. Läkemedelsdoser ska tas vid samma tidpunkt varje dag i samband med en lätt 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
  
 
 
 
måltid. Behandlingen ska pågå så länge den är till nytta för patienten eller tills biverkningarna blivit 
alltför svåra. Behandlingen kan behöva avbrytas tillfälligt eller stoppas helt, eller dosen sänkas, om 
patienten får vissa biverkningar. Mer information finns i bipacksedeln. 
Hur verkar Stivarga? 
Den aktiva substansen i Stivarga, regorafenib, är en proteinkinashämmare. Detta innebär att den 
blockerar flera enzymer som är viktiga för utvecklingen av blodförsörjning till tumörerna och för att 
cancerceller ska växa och utvecklas. Stivarga hjälper till att stoppa cancerns tillväxt och spridning 
genom att blockera verkan av dessa enzymer. 
Vilken nytta med Stivarga har visats i studierna? 
Kolorektalcancer  
I en huvudstudie på 760 patienter med kolorektalcancer som spridit sig i kroppen och utvecklats efter 
standardbehandlingen jämfördes Stivarga med placebo (overksam behandling). Huvudmåttet på effekt 
var total överlevnad (hur lång tid patienterna levde). Samtliga patienter fick även understödjande 
vård, inräknat smärtstillande läkemedel och behandling av infektioner. Studien visade att Stivarga 
förbättrade överlevnaden; de behandlade patienterna levde i genomsnitt 6,4 månader, jämfört med 
5 månader hos dem som fick placebo.  
GIST 
I en annan huvudstudie på 199 patienter med GIST som hade spridit sig eller inte gick att operera bort 
jämfördes Stivarga med placebo. Patienterna fick även bästa understödjande vård med smärtlindring, 
antibiotika och blodtransfusioner. Den understödjande vården hjälper patienterna men behandlar inte 
cancern. Studien visade att Stivarga tillsammans med understödjande vård var effektivt när det gäller 
att förlänga den tid som patienterna lever utan att sjukdomen förvärras. Patienterna som behandlades 
med Stivarga levde i genomsnitt 4,8 månader utan att deras sjukdom förvärrades jämfört med 0,9 
månader hos patienterna som fick placebo och understödjande vård.  
HCC 
Stivarga jämfördes med placebo i en huvudstudie på 573 patienter med HCC som hade förvärrats efter 
behandling med sorafenib. Huvudmåttet på effekt var total överlevnad. Samtliga patienter fick även 
understödjande vård. Studien visade att Stivarga ökade den tid som patienterna levde totalt; de 
patienter som behandlades med Stivarga levde i genomsnitt 10,6 månader, jämfört med 7,8 månader 
för dem som fick placebo. 
Vilka är riskerna med Stivarga? 
De vanligaste biverkningarna som orsakas av Stivarga (kan drabba fler än 3 av 10 personer) är 
smärta, svaghet, trötthet, förlorad aptit och minskat intag av mat, hand- och fotsyndrom (utslag och 
domning som drabbar handflator och fotsulor), diarré, infektioner och hypertoni (högt blodtryck). De 
allvarligaste biverkningarna är svår leverskada, blödning, gastrointestinal perforation (utveckling av ett 
hål i tarmväggen) och infektioner.  
En fullständig förteckning över restriktioner och biverkningar som rapporterats för Stivarga finns i 
bipacksedeln. 
Stivarga 
EMA/451550/2017 
Sida 2/3 
 
 
 
 
 
Varför godkänns Stivarga? 
Europeiska läkemedelsmyndigheten fann att nyttan med Stivarga är större än riskerna och 
rekommenderade att Stivarga skulle godkännas för försäljning i EU. När det gäller kolorektalcancer 
konstaterade kommittén att nyttan i form av förlängning av patienternas överlevnad är måttlig, men 
ansåg att nyttan är större än riskerna för patienter som inte har andra behandlingsalternativ. Med 
tanke på biverkningarna fann dock CHMP att det är viktigt att hitta metoder för att identifiera alla 
undergrupper av patienter som mer sannolikt svarar på Stivarga. 
När det gäller GIST och HCC konstaterade kommittén att utsikterna är dåliga för patienter vars 
sjukdom förvärras trots tidigare behandling. Stivarga har visats fördröja sjukdomsförloppet hos dessa 
patienter och biverkningarna är hanterbara. För patienter med HCC ledde detta till en förbättring av 
den tid som patienterna levde. Biverkningarna av Stivarga är hanterbara.  
Vad görs för att garantera säker och effektiv användning av Stivarga? 
Företaget som marknadsför Stivarga kommer att utföra studier för att söka efter metoder för att 
identifiera patienter som mer sannolikt svarar på behandling. 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Stivarga har också tagits med i produktresumén och 
bipacksedeln. 
Mer information om Stivarga 
Den 26 augusti 2013 beviljade Europeiska kommissionen ett godkännande för försäljning av Stivarga 
som gäller i hela EU.  
EPAR för Stivarga finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Stivarga finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 07-2017. 
Stivarga 
EMA/451550/2017 
Sida 3/3 
 
 
 
 
 
