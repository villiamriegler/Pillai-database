EMA/214050/2023 
EMEA/H/C/005627 
Lytgobi (futibatinib) 
Sammanfattning av Lytgobi och varför det är godkänt inom EU 
Vad är Lytgobi och vad används det för? 
Lytgobi är ett cancerläkemedel som används för att behandla vuxna med kolangiokarcinom 
(gallvägscancer) när cancercellerna har en onormal typ av receptor (mål) på sin yta som kallas FGFR2. 
Lytgobi används när cancern har spridit sig till andra delar av kroppen eller inte kan avlägsnas på 
kirurgisk väg och har förvärrats efter tidigare behandling med minst ett annat cancerläkemedel. 
Lytgobi innehåller den aktiva substansen futibatinib. 
Hur används Lytgobi? 
Lytgobi är receptbelagt och behandling ska inledas av en läkare med erfarenhet av att diagnostisera 
och behandla sjukdomen. Läkemedlet finns som tabletter som ska tas genom munnen en gång om 
dagen. Behandlingen kan fortsätta så länge den är till nytta för patienten och biverkningarna är 
hanterbara. 
För mer information om hur du använder Lytgobi, läs bipacksedeln eller tala med läkare eller 
apotekspersonal. 
Hur verkar Lytgobi? 
Detta läkemedel är en tyrosinkinashämmare, vilket innebär att det blockerar aktiviteten hos 
tyrosinkinaser, en typ av enzym. Den aktiva substansen i Lytgobi, futibatinib, blockerar 
fibroblasttillväxtfaktorreceptorerna (FGFR), en typ av receptorer (mål) som finns på cellernas yta och 
bidrar till att reglera celltillväxten. Cancerceller med förändringar i FGFR-genen har en onormal form av 
detta protein, vilket gör att cellerna växer okontrollerat. Genom att blockera FGFR kan futibatinib 
förhindra tillväxten av sådana cancerceller. 
Vilka fördelar med Lytgobi har visats i studierna? 
Lytgobi undersöktes i en huvudstudie på 103 vuxna med kolangiokarcinom som hade spridit sig eller 
inte kunde avlägsnas kirurgiskt och som tidigare hade fått minst en systemisk behandling. Alla 
patienter hade förändringar i FGFR2-genen. Samtliga patienter i studien fick Lytgobi. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Tumörstorleken minskade hos 42 procent (43 av 103) av dem vid behandling med Lytgobi, och svaret 
bibehölls i genomsnitt i nästan 10 månader. 
Vilka är riskerna med Lytgobi? 
En fullständig förteckning över biverkningar och restriktioner för Lytgobi finns i bipacksedeln. 
De vanligaste biverkningarna som orsakas av Lytgobi (kan förekomma hos fler än 1 av 5 användare) 
är hyperfosfatemi (höga fosfatnivåer i blodet), nagelstörningar (såsom naglar som skiljer sig från 
nagelbädden, dålig nagelbildning eller förändrad nagelfärg), förstoppning, håravfall, diarré, 
muntorrhet, trötthet, illamående, torr hud, förhöjda nivåer av leverenzymer i blodet, buksmärta, 
stomatit (inflammation i munslemhinnan), kräkningar, hand-fotsyndrom (en behandlingsreaktion som 
orsakar rodnad, svullnad, fjällning eller ömhet, främst på händer eller fötter), artralgi (ledvärk) och 
minskad aptit. 
De vanligaste allvarliga biverkningarna som orsakas av Lytgobi (kan förekomma hos fler än 1 av 100 
användare) är tarmobstruktion och migrän. 
Varför är Lytgobi godkänt i EU? 
Vid tidpunkten för godkännandet var behandlingsalternativen begränsade för patienter med lokalt 
avancerat eller metastatiskt kolangiokarcinom som tidigare fått systemisk behandling och som 
uppvisade förändringar i FGFR2-genen. Behandling med Lytgobi resulterade i ett varaktigt svar hos 
omkring 40 procent av dessa patienter, vilket i genomsnitt upprätthölls i nästan 10 månader, med 
biverkningar som kunde hanteras med andra läkemedel eller genom dosjusteringar. Läkemedlet har 
godkänts enligt reglerna om ”villkorat godkännande”. Detta innebär att Europeiska 
läkemedelsmyndigheten (EMA) fann att fördelarna med Lytgobi är större än riskerna, men att 
företaget kommer att behöva lämna ytterligare belägg efter godkännandet. 
Villkorat godkännande beviljas på grundval av mindre omfattande data än vad som normalt krävs. Det 
beviljas för läkemedel som tillmötesgår ett ouppfyllt medicinskt behov av att behandla allvarliga 
sjukdomar och när fördelarna med att ha dem tillgängliga tidigare uppväger riskerna vid användning 
av läkemedlen i väntan på ytterligare belägg. EMA kommer att granska ny information om produkten 
varje år tills uppgifterna blir fullständiga och uppdatera denna sammanfattning när det behövs. 
Eftersom Lytgobi godkändes enligt reglerna om villkorat godkännande var företaget som 
marknadsförde Lytgobi vid tidpunkten för godkännandet skyldigt att tillhandahålla uppgifter från en 
pågående studie om läkemedlets effekt och säkerhet. 
Vad görs för att garantera säker och effektiv användning av Lytgobi? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Lytgobi har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Lytgobi kontinuerligt. Misstänkta 
biverkningar som har rapporterats för Lytgobi utvärderas noggrant och nödvändiga åtgärder vidtas för 
att skydda patienterna. 
Mer information om Lytgobi 
Mer information om Lytgobi finns på EMA:s webbplats: ema.europa.eu/medicines/human/EPAR/Lytgobi 
Lytgobi (futibatinib)  
EMA/214050/2023 
Sida 2/2 
 
 
 
