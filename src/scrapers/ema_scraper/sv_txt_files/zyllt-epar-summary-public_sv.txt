European Medicines Agency  
EMEA/H/C/1058 
Zyllt 
klopidogrel 
Sammanfattning av EPAR för allmänheten 
Detta är en sammanfattning av det offentliga europeiska utredningsprotokollet (EPAR). Det 
förklarar hur Kommittén för humanläkemedel (CHMP) bedömt de studier som gjorts och hur den 
kommit fram till sina rekommendationer om hur läkemedlet ska användas. 
Vill du ha mer information om sjukdomen eller behandlingen kan du läsa bipacksedeln (ingår 
också i EPAR) eller kontakta din läkare eller ditt apotek. Läs de vetenskapliga slutsatserna (ingår 
också i EPAR) om du vill ha mer information om vad CHMP bygger sina rekommendationer på. 
Vad är Zyllt? 
Zyllt är ett läkemedel som innehåller den aktiva substansen klopidogrel. Det finns som rosa, runda 
tabletter (75 mg). 
Zyllt är ett generiskt läkemedel. Detta innebär att Zyllt liknar ett referensläkemedel som redan är 
godkänt inom Europeiska unionen (EU). Referensläkemedlet är Plavix. Mer information om generiska 
läkemedel finns i dokumentet med frågor och svar här. 
Vad används Zyllt för? 
Zyllt ges till vuxna för att förebygga aterotrombotiska händelser (problem som orsakas av blodproppar 
och åderförkalkning). Zyllt kan ges till följande grupper av patienter: 
•  Patienter som nyligen har haft en hjärtinfarkt. Man kan börja med Zyllt ett par dagar efter 
infarkten och upp till 35 dagar senare. 
•  Patienter som nyligen har haft en s.k. ischemisk stroke, en stroke (ett slaganfall) som orsakas av 
att blodförsörjningen till hjärnan är otillräcklig. Man kan börja med Zyllt mellan sju dagar och upp 
till sex månader efter stroken. 
•  Patienter med perifer artärsjukdom (problem med blodflödet i artärerna). 
•  Patienter med ett tillstånd som kallas ”akut koronarsyndrom”, då läkemedlet ska ges i kombination 
med acetylsalicylsyra (ett annat läkemedel som förebygger blodproppar), däribland patienter som 
fått en stent införd (ett kort rör som placerats i artären för att vidga den). Zyllt kan ges till patienter 
med hjärtinfarkt med ”ST-höjning” (onormala värden vid elektrokardiogram, EKG) när läkaren 
anser att de skulle ha nytta av behandlingen. Det kan också ges till patienter vars EKG ser normalt 
ut, om de har instabil angina (en allvarlig typ av bröstsmärtor) eller har haft en icke-Q-vågsinfarkt. 
Läkemedlet är receptbelagt. 
Hur används Zyllt? 
Standarddosen av Zyllt är en 75 mg-tablett en gång dagligen, som tas med eller utan föda. Vid akut 
koronarsyndrom tas Zyllt tillsammans med acetylsalicylsyra och behandlingen inleds i allmänhet med 
en laddningsdos på fyra 75 mg-tabletter.  Detta följs sedan av standarddosen på 75 mg en gång 
dagligen i minst fyra veckor (vid hjärtinfarkt med ”ST-höjning”) eller i upp till 12 månader (vid 
syndrom utan ST-höjning). 
Hur verkar Zyllt? 
Den aktiva substansen i Zyllt, klopidogrel, är en trombocytaggregationshämmare. Det betyder att den 
hjälper till att förhindra att det bildas blodproppar. När blodet koagulerar beror det på att vissa celler i 
7 Westferry Circus, Canary Wharf,  London  E14 4HB, UK 
Tel. (44-20) 74 18 84 00  Fax (44-20) 74 18 84 16 
E-mail: mail@emea.europa.eu     http://www.emea.europa.eu 
© European Medicines Agency, 2009. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
 
 
 
blodet som kallas trombocyter eller blodplättar klibbar ihop (aggregerar). Klopidogrel hindrar 
blodplättarna från att aggregera genom att hindra ett ämne som kallas ADP från att fästa vid en 
särskild receptor på blodplättarnas yta. Detta gör att blodplättarna inte blir ”klibbiga”, vilket minskar 
risken för att det bildas blodproppar och hjälper till att förhindra en ny hjärtinfarkt eller stroke. 
Hur har Zyllts effekt undersökts? 
Eftersom Zyllt är ett generiskt läkemedel har studierna begränsats till tester som visar att det är 
bioekvivalent med referensläkemedlet Plavix. Två läkemedel är bioekvivalenta när de bildar samma 
halter av den aktiva substansen i kroppen. 
Vilka är fördelarna och riskerna med Zyllt? 
Eftersom Zyllt är ett generiskt läkemedel och bioekvivalent med referensläkemedlet antas dess 
fördelar och risker vara desamma som hos referensläkemedlet. 
Varför har Zyllt godkänts? 
Kommittén för humanläkemedel (CHMP) fann att det styrkts att Zyllt i enlighet med EU:s krav har 
likvärdig kvalitet och är bioekvivalent med Plavix. Kommittén fann därför att fördelarna är större än 
de konstaterade riskerna, liksom för Plavix. Kommittén rekommenderade att Zyllt skulle godkännas 
för försäljning. 
Mer information om Zyllt: 
Den 28 september 2009 beviljade Europeiska kommissionen Krka, d.d., Novo mesto ett godkännande 
för försäljning av Zyllt som gäller i hela Europeiska unionen. 
Det offentliga europeiska utredningsprotokollet (EPAR) finns i sin helhet här. 
Denna sammanfattning aktualiserades senast 07-2009. 
2/2 
 
 
 
 
 
 
