EMA/36963/2013 
EMEA/H/C/001086 
Sammanfattning av EPAR för allmänheten 
Olanzapine Glenmark Europe 
Olanzapin 
Detta är en sammanfattning av det offentliga europeiska utredningsprotokollet (EPAR) för Olanzapine 
Glenmark Europe. Det förklarar hur kommittén för humanläkemedel (CHMP) bedömt läkemedlet och 
hur den kommit fram till sitt ställningstagande om att bevilja godkännande för försäljning och sina 
rekommendationer om hur läkemedlet ska användas. 
Vad är Olanzapine Glenmark Europe? 
Olanzapin Glenmark Europe är ett läkemedel som innehåller den aktiva substansen olanzapin. Det 
finns som munsönderfallande tabletter (5, 10, 15 och 20 mg). Munsönderfallande tabletter är tabletter 
som löses upp i munnen. 
Olanzapine Glenmark Europe är ett generiskt läkemedel, vilket innebär att det liknar referensläkemedel 
som redan är godkända i EU. Referensläkemedlen är Zyprexa och Zyprexa Velotab. Mer information 
om generiska läkemedel finns i dokumentet med frågor och svar här. 
Vad används Olanzapine Glenmark Europe för? 
Olanzapine Glenmark Europe används för att behandla vuxna med schizofreni. Schizofreni är en 
psykisk sjukdom som har flera symtom, däribland oorganiserat tänkande och tal, hallucinationer (att 
höra eller se saker som inte finns), misstänksamhet och vanföreställningar. Olanzapine Glenmark 
Europe stabiliserar också stämningsläget hos patienter som har svarat på en första behandling. 
Olanzapin Glenmark Europe används även för att behandla måttliga till svåra maniska episoder 
(extrem upprymdhet) hos vuxna. Det kan också användas för att förhindra återfall i sådana maniska 
episoder hos vuxna med bipolär sjukdom (en psykisk sjukdom med perioder av omväxlande onormal 
upprymdhet och depression) som har svarat på en första behandling. 
Läkemedlet är receptbelagt. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2014. Reproduction is authorised provided the source is acknowledged. 
 
 
 
  
 
 
 
 
Hur används Olanzapine Glenmark Europe? 
Den rekommenderade startdosen av Olanzapine Glenmark Europe beror på vilken sjukdom som 
behandlas: 10 mg per dag ges vid schizofreni och för att förebygga maniska episoder och 15 mg per 
dag ges vid behandling av maniska episoder, förutom när Olanzapine Glenmark Europe ges tillsammans 
med andra läkemedel, då startdosen kan vara 10 mg per dag. Dosen justeras efter hur väl patienten 
svarar på och tolererar behandlingen. Det vanliga dosintervallet är mellan 5 och 20 mg per dag. De 
munsönderfallande tabletterna placeras på tungan där de löses upp i saliven. De kan även lösas upp i 
vatten och drickas. Patienter över 65 år och patienter som har problem med levern eller njurarna kan 
behöva en lägre startdos på 5 mg per dag. 
Hur verkar Olanzapine Glenmark Europe? 
Den aktiva substansen i Olanzapine Glenmark Europe, olanzapin, är ett antipsykotiskt läkemedel. Det är 
känt som ett ”atypiskt” antipsykotiskt läkemedel eftersom det skiljer sig från äldre antipsykotiska 
läkemedel som har varit tillgängliga sedan 1950-talet. Det är inte känt exakt hur det verkar, men 
läkemedlet binder till flera olika receptorer på ytan av nervcellerna i hjärnan. Detta stör de signaler som 
överförs mellan hjärncellerna av så kallade signalsubstanser, kemiska ämnen som gör det möjligt för 
nervcellerna att kommunicera med varandra.  Det antas att olanzapins gynnsamma effekt beror på att 
ämnet blockerar receptorerna för signalsubstanserna 5-hydroxytrypamin (kallas även serotonin) och 
dopamin. Eftersom dessa signalsubstanser spelar roll vid schizofreni och bipolär sjukdom kan olanzapin 
bidra till att normalisera hjärnaktiviteten och lindra sjukdomssymtomen. 
Hur har Olanzapine Glenmark Europes effekt undersökts? 
Eftersom Olanzapine Glenmark Europe är ett generiskt läkemedel har studierna begränsats till tester 
som visar att det är bioekvivalent med referensläkemedlen Zyprexa och Zyprexa Velotab. Två 
läkemedel är bioekvivalenta när de producerar samma halter av den aktiva substansen i kroppen. 
Vilka är fördelarna och riskerna med Olanzapine Glenmark Europe? 
Eftersom Olanzapine Glenmark Europe är ett generiskt läkemedel och är bioekvivalent med 
referensläkemedlen anses dess fördelar och risker vara desamma som för referensläkemedlen. 
Varför har Olanzapine Glenmark Europe godkänts? 
CHMP fann att det styrkts att Olanzapin Glenmark Europe i enlighet med EU:s krav har likvärdig kvalitet 
och är bioekvivalent med Zyprexa och Zyprexa Velotab. CHMP fann därför att nyttan är större än de 
konstaterade riskerna, liksom för Zyprexa och Zyprexa Velotab. Kommittén rekommenderade att 
Olanzapine Glenmark Europe skulle godkännas för försäljning. 
Mer information om Olanzapine Glenmark Europe 
Den 3 december 2009 beviljade Europeiska kommissionen ett godkännande för försäljning av 
Olanzapine Glenmark Europe som gäller i hela EU. 
Det offentliga europeiska utredningsprotokollet (EPAR) för Olanzapine Glenmark Europe finns i sin 
helhet på EMA:s webbplats ema.europa.eu/Find medicine/Human medicines/European public 
assessment reports. Mer information om behandling med Olanzapine Glenmark Europe finns i 
bipacksedeln (ingår också i EPAR). Du kan också kontakta din läkare eller apotekspersonal. 
EPAR för referensläkemedlen finns också i sin helhet på EMA:s webbplats. 
Denna sammanfattning uppdaterades senast 01-2013. 
Olanzapine Glenmark Europe  
EMA/36963/2013  
Sida 2/2 
 
 
 
