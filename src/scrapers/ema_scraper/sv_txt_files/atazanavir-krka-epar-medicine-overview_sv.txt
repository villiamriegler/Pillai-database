EMA/107659/2019 
EMEA/H/C/004859 
Atazanavir Krka (atazanavir) 
Sammanfattning av Atazanavir Krka och varför det är godkänt inom EU 
Vad är Atazanavir Krka och vad används det för? 
Atazanavir Krka är ett hivläkemedel som används för behandling av patienter som smittats med 
humant immunbristvirus typ 1 (HIV-1), ett virus som orsakar förvärvat immunbristsyndrom (aids). Det 
ges tillsammans med ritonavir i låg dos och andra antivirala läkemedel för att behandla patienter som 
är sex år eller äldre. 
Läkare ska inte förskriva Atazanavir Krka förrän de har gått igenom vilka läkemedel patienten tagit och 
genomfört tester för att fastställa om det är troligt att viruset svarar på Atazanavir Krka. Läkemedlet 
förväntas inte ha effekt hos patienter som tagit ett antal andra läkemedel i samma klass som 
Atazanavir Krka (proteashämmare) utan att dessa haft effekt. 
Atazanavir Krka innehåller den aktiva substansen atazanavir och är ett generiskt läkemedel, vilket 
innebär att Atazanavir Krka innehåller samma aktiva substans och verkar på samma sätt som ett 
referensläkemedel som redan är godkänt i EU. Referensläkemedlet är Reyataz. Mer information om 
generiska läkemedel finns i dokumentet med frågor och svar här. 
Hur används Atazanavir Krka? 
Atazanavir Krka finns som kapslar (150 mg, 200 mg och 300 mg). Läkemedlet är receptbelagt och 
behandling ska inledas och övervakas av en specialist med erfarenhet av behandling av hivinfektion. 
För vuxna är den rekommenderade dosen 300 mg en gång om dagen. Hos yngre patienter beror dosen 
av Atazanavir Krka på kroppsvikten. Varje dos måste tas tillsammans med föda. 
För att dess effekt ska förstärkas ges Atazanavir Krka som regel tillsammans med ritonavir, men 
läkaren kan under vissa specifika förutsättningar överväga att sätta ut ritonavir hos vuxna. 
För att få mer information om hur du använder Atazanavir Krka, läs bipacksedeln eller tala med läkare 
eller apotekspersonal. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
 
  
 
 
 
Hur verkar Atazanavir Krka? 
Den aktiva substansen i Atazanavir Krka, atazanavir, är en proteashämmare. Den blockerar ett enzym 
som kallas proteas, som krävs för att hivviruset ska kunna föröka sig. När enzymet blockeras kan inte 
viruset föröka sig, vilket gör att infektionen sprids långsammare. En liten dos av ett annat läkemedel, 
ritonavir, ges normalt samtidigt för att förstärka effekten. Ritonavir gör att atazanavir bryts ned 
långsammare, vilket ökar atazanavirnivåerna i blodet. Det gör det möjligt att använda en lägre dos 
atazanavir för samma antivirala effekt. I kombination med andra antivirala läkemedel minskar 
Atazanavir Krka mängden hiv i blodet och håller den på en låg nivå. Atazanavir Krka botar inte 
hivinfektion eller aids, men används i kombination med andra antivirala läkemedel för att motverka att 
skador uppstår på immunsystemet och att infektioner och sjukdomar som förknippas med aids 
utvecklas. 
Hur har Atazanavir Krkas effekt undersökts? 
Fördelar och risker för aktiv substans vid godkänd användning har redan studerats för 
referensläkemedlet, Reyataz, och behöver inte studeras igen för Atazanavir Krka. 
Liksom för alla läkemedel har företaget lagt fram kvalitetsdata för Atazanavir Krka. Företaget har 
också visat i en studie att det är ”bioekvivalent” med referensläkemedlet. Två läkemedel är 
bioekvivalenta när de bildar samma halter av den aktiva substansen i kroppen och förväntas därmed 
ha samma effekt. 
Vilka är fördelarna och riskerna med Atazanavir Krka? 
Eftersom Atazanavir Krka är ett generiskt läkemedel och är bioekvivalent med referensläkemedlet 
anses dess fördelar och risker vara desamma som för referensläkemedlet. 
Varför är Atazanavir Krka godkänt i EU? 
Europeiska läkemedelsmyndigheten (EMA) fann att det styrkts att Atazanavir Krka i enlighet med EU:s 
krav har likvärdig kvalitet och är bioekvivalent med Reyataz. EMA fann därför att fördelarna är större 
än de konstaterade riskerna, liksom för Reyataz, och att Atazanavir Krka skulle godkännas för 
användning i EU. 
Vad görs för att garantera säker och effektiv användning av Atazanavir 
Krka? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Atazanavir Krka har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Atazanavir Krka utvärderas noggrant och nödvändiga åtgärder 
vidtas för att skydda patienterna. 
Mer information om Atazanavir Krka 
Mer information om Atazanavir Krka finns på EMA:s 
webbplats ema.europa.eu/medicines/human/EPAR/atazanavir-krka. Information om 
referensläkemedlet finns också på EMA:s webbplats. 
Atazanavir Krka (atazanavir)  
EMA/107659/2019  
Sida 2/2 
 
 
 
