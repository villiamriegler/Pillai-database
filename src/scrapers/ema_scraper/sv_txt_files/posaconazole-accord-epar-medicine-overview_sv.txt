EMA/320670/2019 
EMEA/H/C/005005 
Posaconazole Accord (posakonazol) 
Sammanfattning av Posaconazole Accord och varför det är godkänt inom EU 
Vad är Posaconazole Accord och vad används det för? 
Posaconazole Accord är ett läkemedel mot svamp som används för att behandla vuxna med 
nedanstående svampsjukdomar, när behandling med andra läkemedel mot svamp (amfotericin B, 
itrakonazol och flukonazol) inte tolereras eller har misslyckats:  
• 
• 
Invasiv aspergillos (svampinfektion som orsakas av Aspergillus). 
Fusarios (svampinfektion som orsakas av Fusarium).  
•  Kromoblastomykos och mycetom (långvariga svampinfektioner i huden eller i vävnaden precis 
under huden, vanligen orsakade av svampsporer som infekterar sår på grund av törnen eller 
stickor). 
•  Koccidioidomykos (svampinfektion i lungorna som orsakas av inandning av sporer).  
Posaconazole Accord används också för att förebygga invasiva svampinfektioner hos patienter vars 
immunförsvar är nedsatt till följd av behandlingar de får mot blodcancer eller benmärgscancer eller 
läkemedel som används vid hematopoietisk stamcellstransplantation (ett förfarande där patientens 
benmärg ersätts av stamceller från en donator för att bilda ny benmärg). 
Posaconazole Accord innehåller den aktiva substansen posakonazol. Det är ett generiskt läkemedel, 
vilket innebär att det innehåller samma aktiva substans och verkar på samma sätt som ett 
referensläkemedel som redan är godkänt i EU. Referensläkemedlet är Noxafil. Mer information om 
generiska läkemedel finns i dokumentet med frågor och svar här. 
Hur används Posaconazole Accord? 
Posaconazole Accord är receptbelagt och behandling ska inledas av läkare som har erfarenhet av att 
hantera svampinfektioner eller av att behandla patienter som löper hög risk att drabbas av invasiva 
svampinfektioner. 
Det finns som enterotabletter (100 mg). Enterotabletter innebär att tabletternas innehåll passerar 
genom magsäcken utan att brytas ner förrän det når tarmarna.  
Den rekommenderade dosen är 300 mg två gånger om dagen den första dagen, följt av 300 mg en 
gång dagligen. Behandlingstiden beror på hur allvarlig sjukdomen är och på patientens svar.  
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
 
För mer information om hur du använder Posaconazole Accord, läs bipacksedeln eller tala med läkare 
eller apotekspersonal. 
Hur verkar Posaconazole Accord? 
Den aktiva substansen i Posaconazole Accord, posakonazol, är ett läkemedel mot svamp som tillhör 
gruppen triazoler. Det verkar på så sätt att det förhindrar bildandet av ergosterol, som är en viktig del 
av svamparnas cellväggar. Utan ergosterol dör svampen eller klarar inte att sprida sig. Listan över 
svampar som Posaconazole Accord är aktivt mot finns i produktresumén. 
Hur har Posaconazole Accords effekt undersökts? 
Fördelarna och riskerna med den aktiva substansen vid de godkända användningarna har redan 
studerats för referensläkemedlet Noxafil och behöver inte studeras igen för Posaconazole Accord.  
Liksom för alla läkemedel lade företaget fram studier om kvaliteten på Posaconazole Accord. Företaget 
genomförde också studier som visar att det är bioekvivalent med referensläkemedlet. Två läkemedel är 
bioekvivalenta när de bildar samma halter av den aktiva substansen i kroppen och förväntas därmed 
ha samma effekt. 
Vilka är fördelarna och riskerna med Posaconazole Accord? 
Eftersom Posaconazole Accord är ett generiskt läkemedel och är bioekvivalent med referensläkemedlet 
anses dess nytta och risker vara desamma som för referensläkemedlet. 
Varför är Posaconazole Accord godkänt i EU? 
Europeiska läkemedelsmyndigheten fann att det styrkts att Posaconazole Accord i enlighet med EU:s 
krav har likvärdig kvalitet och är bioekvivalent med Noxafil. Myndigheten fann därför att fördelarna är 
större än de konstaterade riskerna, liksom för Noxafil, och att Posaconazole Accord kan godkännas för 
användning i EU. 
Vad görs för att garantera säker och effektiv användning av Posaconazole 
Accord? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Posaconazole Accord har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Posaconazole Accord 
kontinuerligt. Biverkningar som har rapporterats för Posaconazole Accord utvärderas noggrant och 
nödvändiga åtgärder vidtas för att skydda patienterna. 
Mer information om Posaconazole Accord 
Mer information om Posaconazole Accord finns på EMA:s webbplats 
ema.europa.eu/medicines/human/EPAR/posaconazole-accord.  
Information om referensläkemedlet finns också på EMA:s webbplats. 
Posaconazole Accord (posakonazol) 
EMA/320670/2019 
Sida 2/2 
 
 
 
