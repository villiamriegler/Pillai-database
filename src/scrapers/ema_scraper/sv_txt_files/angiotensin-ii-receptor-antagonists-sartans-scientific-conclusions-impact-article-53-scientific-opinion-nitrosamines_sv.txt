Bilaga IV 
Vetenskapliga slutsatser 
1 
Vetenskapliga slutsatser  
I samband med bedömningen av hänskjutningsförfarandet i enlighet med artikel 31 gällande sartaner 
med en tetrazolring, rekommenderade kommittén att villkoren för sartaner med en tetrazolring skulle 
ses över med hänsyn tagen till rekommendationerna för nitrosaminer i enlighet med artikel 5.3. Den 
29 juli 2020 lämnade Europeiska kommissionen in en skrivelse till EMA där man begärde en bedömning 
av hur resultatet av bedömningen av nitrosaminer i enlighet med artikel 5.3 som antogs den 
25 juni 2020 påverkade yttrandet från CHMP av den 31 januari 2019 om den vetenskapliga 
bedömningen och granskningen enligt artikel 31 i direktiv 2001/83/EG avseende angiotensin-II-
receptorantagonister (sartaner) som innehåller en tetrazolgrupp (EMEA/H/A-31/1471). 
Övergripande sammanfattning av den vetenskapliga utvärderingen 
Baserat på de kunskaper om förekomsten av nitrosaminer i läkemedel som erhållits efter 
hänskjutningen om sartaner, och med hänsyn till de data som bedömdes i granskningen enligt 
artikel 5.3, särskilt vad gäller metoden för att beräkna gränsvärden vid (multi)kontaminering och de 
potentiella grundorsakerna, ansåg CHMP att resultatet av hänskjutningen om sartaner bör ändras för 
att beakta resultatet av granskningen enligt artikel 5.3. Efter att ha beaktat att sartaner är mycket väl 
studerade och att hanteringen av aktiva farmaceutiska substanser ansågs vara den främsta och oftast 
enda grundorsaken, anser CHMP att det inte finns någon specifik aspekt som skulle motivera ett 
allmänt undantag för sartaner med en tetrazolring.  
I granskningen enligt artikel 5.3 gav CHMP inget stöd för metoden att kontrollera mängden 
nitrosaminer baserat på analytisk kapacitet (dvs. tekniska gränsvärden tillämpade på aktiva 
farmaceutiska substanser), eftersom detta inte tar hänsyn till toxikologiska data och gränsvärdena kan 
vara olika för olika nitrosaminer. Dessutom skulle det kunna leda till skillnader i verklig exponering 
beroende på den dagliga läkemedelsdosen. Nitrosaminer bör också vanligen kontrolleras i 
slutprodukten eftersom flera grundorsaker framkom som har att göra med tillverkningsprocessen för 
slutprodukten. Kontrollpunkten för nitrosaminer bör väljas så att man försäkrar sig om att mängden 
orenheter understiger det acceptabla gränsvärdet i slutprodukten. 
CHMP anser därför att de rekommendationer som antogs vid granskningen enligt artikel 5.3 även är 
relevanta för sartaner med en tetrazolring. 
Mot denna bakgrund fann CHMP att nytta-riskförhållandet för angiotensin-II-receptorantagonister 
(sartaner) innehållande en tetrazolgrupp (kandesartan, irbesartan, losartan, olmesartan och valsartan) 
är positivt förutsatt att villkoren för godkännandena för försäljning ändras enligt ovan. 
Skäl till yttrandet från kommittén för humanläkemedel 
Skälen är följande: 
•  CHMP beaktade skrivelsen från Europeiska kommissionen till EMA daterad den 29 juli 2020.  
•  CHMP gick igenom villkoren i förfarandet enligt artikel 31 i direktiv 2001/83/EG för 
angiotensin-II-receptorantagonister (sartaner) som innehåller en tetrazolgrupp (kandesartan, 
irbesartan, losartan, olmesartan och valsartan), inom ramen för rekommendationerna från den 
granskning som utförts i enlighet med artikel 5.3 i förordning (EG) nr 726/2004 om 
nitrosaminorenheter i humanläkemedel. 
•  CHMP ansåg att det inte fanns någon specifik aspekt som skulle motivera ett allmänt undantag 
för sartaner med en tetrazolring och enades om att flytta specifikationerna för NDMA och NDEA 
2 
 
 
 
från den aktiva substansen till slutprodukten, med ett gränsvärde enligt ICH M7(R1)-
riktlinjerna för kohorten av ämnen som inger betänkligheter vid livslång exponering. 
•  Dessutom är rekommendationerna i artikel 5.3 om multipla nitrosaminkontamineringar, 
utelämnande av tester och möjligheten att inte utföra tester tillämpliga. 
•  Generellt kan riskbedömningen för sartaner med en tetrazolring i slutprodukter följa 
tidsramarna för granskning av läkemedel som innehåller kemiskt tillverkade aktiva substanser, 
med tanke på de insatser som krävs för att fullständigt klarlägga eventuella risker och utföra 
tester, t.ex. för andra nitrosaminer. Tidsfristen för att lämna in en riskbedömning för den 
aktiva substansen kan dock fortfarande vara två år efter kommissionens första beslut, 
eftersom det kan förväntas att innehavarna av godkännande för försäljning redan har uppnått 
detta villkor. 
CHMP:s yttrande 
CHMP anser följaktligen att nytta-riskförhållandet för angiotensin-II-receptorantagonister (sartaner) 
som innehåller en tetrazolgrupp (kandesartan, irbesartan, losartan, olmesartan och valsartan) 
fortfarande är positivt, under förutsättning att villkoren ändras enligt ovan. 
CHMP rekommenderar därför ändring av villkoren för godkännande för försäljning av angiotensin-II-
receptorantagonister (sartaner) som innehåller en tetrazolgrupp (kandesartan, irbesartan, losartan, 
olmesartan och valsartan). 
3 
 
 
 
 
