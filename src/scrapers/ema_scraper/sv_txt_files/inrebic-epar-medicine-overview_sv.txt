EMA/694589/2020 
EMEA/H/C/005026 
Inrebic (fedratinib) 
Sammanfattning av Inrebic och varför det är godkänt inom EU 
Vad är Inrebic och vad används det för? 
Inrebic är ett läkemedel som används för att behandla vuxna med myelofibros (en sällsynt form av 
blodcancer) och förstorad mjälte eller andra symtom i samband med sjukdomen. 
Inrebic kan användas vid tre typer av sjukdomar: primär myelofibros (kallas även kronisk idiopatisk 
myelofibros, där orsaken är okänd), post-polycythaemia vera-myelofibros (där sjukdomen är kopplad 
till överproduktion av röda blodkroppar) och post-essentiell trombocytemi-myelofibros (där sjukdomen 
är kopplad till överproduktion av blodkroppar, komponenter som hjälper blodet att levra sig). 
Inrebic ges både till patienter som inte tidigare har behandlats med läkemedel som kallas 
januskinashämmare (JAK-hämmare) och till dem som har behandlats med JAK-hämmaren ruxolitinib. 
Dessa sjukdomar är sällsynta och Inrebic klassificerades som särläkemedel (ett läkemedel som 
används vid sällsynta sjukdomar). Mer information om klassificeringen som särläkemedel finns på 
EMA:s webbplats (primär myelofibros: 1 oktober 2010; post-polycythaemia vera-myelofibros: 
26 november 2010; post-essentiell trombocytemi-myelofibros: 26 november 2010). 
Inrebic innehåller den aktiva substansen fedratinib. 
Hur används Inrebic? 
Läkemedlet är receptbelagt. Behandling med Inrebic ska inledas och övervakas av läkare med 
erfarenhet av användningen av cancerläkemedel. 
Inrebic finns som kapslar; den rekommenderade dosen är 400 mg en gång om dagen. Patienterna kan 
också få andra läkemedel mot illamående eller kräkningar. 
Behandlingen ska pågå så länge patienten har nytta av den. Läkaren kan sänka dosen eller tillfälligt 
eller permanent avbryta behandlingen om patienten får vissa biverkningar. 
För mer information om hur Inrebic används, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
 
Hur verkar Inrebic? 
Den aktiva substansen i Inrebic, fedratinib, verkar genom att blockera ett enzym som kallas JAK2 och 
som är inblandat i produktionen och tillväxten av blodkroppar. Vid myelofibros är januskinasernas 
aktivitet för hög, vilket leder till onormal produktion av blodkroppar. Dessa blodkroppar tar sig vidare 
till organ, bland annat mjälten, och gör att organen förstoras. Genom att blockera JAK2 minskar 
Inrebic den onormala produktionen av blodkroppar, vilket i sin tur minskar sjukdomssymtomen. 
Vilka fördelar med Inrebic har visats i studierna? 
I två huvudstudier på patienter med myelofibros var Inrebic effektivt för att minska mjältens storlek. 
För patienter med myelofibros som inte tidigare behandlats med JAK-hämmare visade den första 
studien att mjältens storlek, mätt med skanning, minskade hos 36 procent av patienterna (35 av 97) 
som fick Inrebic, jämfört med 1 procent (1 av 96) av patienterna som fick placebo. I denna studie 
uppvisade 40 procent av patienterna (36 av 89) som fick Inrebic en minskning av symtomen med 
minst 50 procent, mätt med en skattningsskala för myelofibrossymtom, jämfört med 9 procent (7 av 
81) av patienterna som fick placebo. 
En andra studie omfattade patienter med myelofibros som redan hade behandlats med JAK-hämmaren 
ruxolitinib. För de flesta av dem hade behandlingen med ruxolitinib inte fungerat eller kunde inte 
fortsätta på grund av biverkningarna, eller så hade sjukdomen kommit tillbaka. I denna studie 
minskade mjältens storlek med minst 35 procent hos omkring 23 procent av patienterna (22 av 97) 
som fick Inrebic 400 mg en gång om dagen. 
Vilka är riskerna med Inrebic? 
De vanligaste biverkningarna som orsakas av Inrebic (kan förekomma hos fler än 1 av 10 användare) 
är diarré, illamående, kräkningar, anemi (lågt antal röda blodkroppar) och trombocytopeni (lågt antal 
blodplättar). De vanligaste allvarliga biverkningarna (kan förekomma hos upp till 1 av 10 användare) 
är anemi och diarré. 
Inrebic får inte ges till gravida kvinnor. En fullständig förteckning över biverkningar och restriktioner 
för Inrebic finns i bipacksedeln. 
Varför är Inrebic godkänt i EU? 
Inrebic har visats minska mjältens storlek hos patienter med myelofibros som inte hade behandlats 
med JAK-hämmare tidigare och hos dem som tidigare hade behandlats med ruxolitinib. Minskningen av 
mjältens storlek och tillhörande symtom anses ha stor klinisk relevans för patienter med myelofibros. 
När det gäller säkerheten betraktas biverkningarna av Inrebic som hanterbara. 
EMA fann därför att fördelarna med Inrebic är större än riskerna och att Inrebic kan godkännas för 
försäljning i EU. 
Vad görs för att garantera säker och effektiv användning av Inrebic? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Inrebic har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Inrebic kontinuerligt. 
Biverkningar som har rapporterats för Inrebic utvärderas noggrant och nödvändiga åtgärder vidtas för 
att skydda patienterna. 
Inrebic (fedratinib)  
EMA/694589/2020 
Sida 2/3 
 
 
 
Mer information om Inrebic 
Mer information om Inrebic finns på EMA:s webbplats: ema.europa.eu/medicines/human/EPAR/inrebic. 
Denna sammanfattning uppdaterades senast 02-2021. 
Inrebic (fedratinib)  
EMA/694589/2020 
Sida 3/3 
 
 
 
