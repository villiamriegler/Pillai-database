EMA/448090/2012 
EMEA/H/C/000983 
Sammanfattning av EPAR för allmänheten 
Javlor 
vinflunin 
Detta är en sammanfattning av det offentliga europeiska utredningsprotokollet (EPAR) för Javlor. Det 
förklarar hur Kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Javlor? 
Javlor är ett koncentrat till infusionsvätska, lösning (ges som dropp i en ven). Det innehåller den aktiva 
substansen vinflunin (25 mg/l). 
Vad används Javlor för? 
Javlor används för att behandla vuxna med avancerad eller metastaserande ”övergångsepitelcancer i 
urotelet” (en cancer som påverkar urinblåsans inre beklädnad och övriga urinvägar). ”Metastaserande” 
innebär att cancern har spridit sig till andra delar av kroppen. Javlor används när tidigare behandling 
med platinabaserade cancerläkemedel inte har haft effekt. 
Läkemedlet är receptbelagt. 
Hur används Javlor? 
Behandling med Javlor ska påbörjas under ledning av en läkare med erfarenhet av behandling med 
cancerläkemedel och endast ges vid specialiserade sjukhusavdelningar. Innan Javlor ges ska 
patienterna ta blodprov för att kontrollera sina blodkropps- och hemoglobinnivåer. Anledningen till 
detta är att låga nivåer av hemoglobin (ett protein som finns i de röda blodkropparna och som 
transporterar syre i kroppen) och blodkroppar (vita blodkroppar och blodplättar) är vanliga 
biverkningar av läkemedlet. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416  
E-mail  info@ema.europa.eu  Website  www.ema.europa.eu 
An agency of the European Union  
© European Medicines Agency, 2012. Reproduction is authorised provided the source is acknowledged. 
 
 
 
 
 
 
 
Dosen med Javlor ska baseras på patientens kroppsyta (beräknas utifrån längd och vikt). Den 
rekommenderade dosen är 320 mg per m2. Javlor ges som dropp i en ven under 20 minuter en gång 
var tredje vecka. Läkaren kan behöva justera dosen med hänsyn till patientens ålder, lever- eller 
njurfunktion och vissa biverkningar som patienten kan få. Läkaren kan även skjuta upp eller avbryta 
doserna om patienten får vissa biverkningar, däribland låga nivåer av blodplättar och neutrofiler (en 
typ av vita blodkroppar) samt vissa biverkningar på hjärtat, levern eller lungorna. Åtgärder för att 
förhindra förstoppning, t.ex. laxermedel, rekommenderas efter att Javlor ges första veckan. Mer 
information finns i produktresumén (ingår också i EPAR). 
Hur verkar Javlor? 
Den aktiva substansen i Javlor, vinflunin, tillhör en grupp läkemedel mot cancer som kallas 
vinkaalkaloider. Den fäster vid proteinet tubulin som finns i cellerna och som spelar stor roll för att 
bygga upp cellens inre ”skelett” vid celldelning. Genom att vinflunin fäster vid tubulin i cancercellerna 
avbryts skelettets uppbyggnad och cancercellerna hindras från att delas och spridas. 
Hur har Javlors effekt undersökts? 
I en huvudstudie på 370 vuxna med avancerad eller metastaserande övergångsepitelcancer i urotelet 
jämfördes patienter som behandlades med Javlor med patienter som inte behandlades med något 
annat cancerläkemedel. Under studien fick samtliga patienter också bästa stödjande vård (alla slags 
läkemedel eller tekniker som ska hjälpa patienterna, dock inte andra cancerläkemedel). Samtliga 
patienter hade tidigare behandlats med platinabaserade läkemedel utan effekt. Det viktigaste 
effektmåttet var hur länge patienterna överlevde. I studien undersöktes även separat resultatet hos 
lämpliga patienter som uppfyllde stränga kriterier som exempelvis att sjukdomen hade förvärrats efter 
behandling med ett platinabaserat läkemedel. 
Vilken nytta har Javlor visat vid studierna? 
Behandling med Javlor tillsammans med bästa möjliga understödjande vård var effektivare än enbart 
bästa möjliga understödjande vård när det gällde att förlänga överlevnaden hos patienter med 
avancerad eller metastaserande övergångsepitelcancer i urotelet. I studiens hela patientgrupp fanns 
inga klara belägg för någon skillnad i överlevnad mellan de patienter som behandlades med Javlor och 
de som inte gjorde det. Det fanns emellertid en skillnad i den patientgrupp som uppfyllde de stränga 
antagningskraven för studien. I denna grupp levde de patienter som behandlades med Javlor 
6,9 månader jämfört med 4,3 månader för de patienter som inte behandlades med Javlor. 
Vilka är riskerna med Javlor? 
De vanligaste biverkningarna som orsakas av Javlor (uppträder hos fler än 1 av 10 patienter) är 
neutropeni, leukopeni (lågt antal vita blodkroppar), anemi (lågt antal röda blodkroppar), 
trombocytopeni (lågt antal blodplättar), aptitlöshet, förstoppning, buksmärta, kräkningar, illamående, 
stomatit (inflammation i munslemhinnan), diarré, alopeci (håravfall), myalgi (muskelvärk), asteni 
(svaghet) eller trötthet, reaktioner på injektionsstället, feber och viktminskning. En fullständig 
förteckning över samtliga biverkningar som rapporterats för Javlor finns i bipacksedeln. 
Javlor får inte ges till personer som är överkänsliga (allergiska) mot vinflunin eller någon annan 
vinkaalkaloid. Det får inte ges till patienter som har, eller under de senaste två veckorna har haft, en 
allvarlig infektion eller till patienter med lägre antal neutrofiler än 1 500/mm3 vid den första 
administreringen eller lägre antal än 1 000/mm3 vid efterföljande administreringar eller lägre antal 
blodplättar än 100 000/mm3. Det får inte heller ges till kvinnor som ammar. 
Javlor  
EMA/448090/2012  
Sida 2/3
 
 
 
Varför har Javlor godkänts? 
CHMP fann att nyttan med Javlor är större än riskerna och rekommenderade att Javlor skulle 
godkännas för försäljning. 
Mer information om Javlor 
Den 21 september 2009 beviljade Europeiska kommissionen ett godkännande för försäljning av Javlor 
som gäller i hela Europeiska unionen.  
EPAR finns i sin helhet på EMA:s webbplats under ema.europa.eu/Find medicine/Human 
medicines/European Public Assessment Reports. Mer information om behandling med Javlor finns i 
bipacksedeln (ingår också i EPAR). Du kan också kontakta din läkare eller din apotekspersonal. 
Denna sammanfattning uppdaterades senast 07-2012. 
Javlor  
EMA/448090/2012  
Sida 3/3
 
 
 
