EMA/189718/2022 
EMEA/H/C/004163 
Cabometyx (kabozantinib) 
Sammanfattning av Cabometyx och varför det är godkänt inom EU 
Vad är Cabometyx och vad används det för? 
Cabometyx är ett  cancerläkemedel som används för att behandla vuxna med följande tillstånd: 
•  Avancerat njurcellskarcinom (en njurcancer). Cabometyx ges till patienter som tidigare har 
behandlats med en typ av cancerläkemedel som kallas ”vaskulär endotelial tillväxtfaktor (VEGF)-
hämmare”. Det ges också till patienter som inte fått tidigare behandling och som löper måttlig  eller 
hög risk för att cancern snabbt förvärras. 
•  Hepatocellulärt karcinom (en typ av levercancer). Cabometyx ges som enda behandling till 
patienter som tidigare behandlats med cancerläkemedlet sorafenib. 
•  Differentierad sköldkörtelcancer (en typ av cancer som uppstår i de follikulära cellerna i 
sköldkörteln). Cabometyx används efter systemisk behandling (påverkar hela kroppen) när 
cancern har försämrats eller spridit sig lokalt eller till  andra delar av kroppen. Det används när 
cancern inte svarar på behandling med radioaktivt jod eller hos patienter som inte kan ta 
radioaktivt jod. 
Cabometyx innehåller den aktiva substansen kabozantinib. 
Hur används Cabometyx? 
Cabometyx är receptbelagt och behandling ska inledas av läkare med erfarenhet av att  använda 
cancerläkemedel. 
Cabometyx finns som tabletter.  Den rekommenderade dosen är 60 mg dagligen. Patienterna ska inte 
äta under minst två timmar före och en timme efter att  de tar Cabometyx. Man  kan behöva sänka 
dosen eller stoppa behandlingen tillfälligt  om allvarliga eller oacceptabla biverkningar uppträder. 
Behandlingen fortsätter så länge den är till  nytta för patienten  eller tills  biverkningarna blir 
oacceptabla. 
För mer information om hur du använder Cabometyx, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European  Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
Hur verkar Cabometyx? 
Den aktiva substansen i Cabometyx, kabozantinib, är en ”tyrosinkinashämmare”. Detta innebär att den 
blockerar aktiviteten hos enzymer som kallas tyrosinkinaser. Dessa enzymer finns i vissa receptorer i 
cancercellerna, där de deltar i aktiveringen av processer såsom celldelning och tillväxt av nya blodkärl 
som försörjer cancern. Läkemedlet hjälper till att  begränsa cancerns tillväxt och spridning genom att 
blockera dessa enzymers aktivitet i cancerceller. 
Vilka fördelar med Cabometyx har visats i studierna? 
Njurcellskarcinom 
En huvudstudie med 658 vuxna med avancerat njurcellskarcinom som hade förvärrats trots behandling 
med en VEGF-hämmare visade att  Cabometyx är effektivt när det gäller att  förlänga tiden patienterna 
lever utan att  deras sjukdom förvärras (progressionsfri överlevnad). I studien jämfördes Cabometyx 
med cancerläkemedlet everolimus. Patienterna som behandlades med Cabometyx levde i genomsnitt 
7,4 månader utan  att sjukdomen förvärrades, jämfört med 3,8 månader för dem som behandlades 
med everolimus. Dessutom visade resultaten att patienter som behandlades med Cabometyx totalt 
levde längre (total överlevnad) än patienter som behandlades med everolimus (i genomsnitt 
21,4  månader jämfört med 16,5 månader). 
En andra huvudstudie visade att Cabometyx var effektivt hos vuxna med tidigare obehandlat 
njurcellskarcinom som var lokalt avancerat eller hade spridits till  andra delar av kroppen. I studien, 
som omfattade 157  patienter, jämfördes Cabometyx med ett annat  cancerläkemedel, sunitinib. 
Patienterna som behandlades med Cabometyx levde i genomsnitt 8,6  månader utan att  sjukdomen 
förvärrades, jämfört med 5,3 månader för dem som behandlades med sunitinib. 
Levercellskarcinom 
En huvudstudie med 707 vuxna med hepatocellulärt karcinom som redan hade behandlats med 
sorafenib visade att  Cabometyx är effektivt när det gäller att förlänga patienternas levnadstid. I 
studierna jämfördes Cabometyx med placebo (overksam behandling). Patienterna som behandlades 
med Cabometyx levde i genomsnitt 10,2  månader, jämfört med 8,0 månader för dem som fick 
placebo. 
Differentierad sköldkörtelcancer 
En huvudstudie omfattade 187  vuxna med differentierad sköldkörtelcancer som förvärrats trots 
tidigare behandling. Patienterna som behandlades med Cabometyx levde i genomsnitt 11  månader 
utan att  sjukdomen förvärrades, jämfört med 2 månader för patienterna som fick placebo. Dessutom 
visade resultaten att  patienter som behandlades med Cabometyx levde längre totalt  än patienter som 
fick placebo (i genomsnitt 17  månader jämfört med 14 månader). 
Vilka är riskerna med Cabometyx? 
De vanligaste allvarliga biverkningarna som orsakas av Cabometyx (kan förekomma hos fler än 1 av 
100 användare) hos patienter med njurcellskarcinom är magsmärtor, högt blodtryck, diarré, 
illamående, kräkningar, aptitförlust,  yrsel, trötthet,  uttorkning,  hyponatremi och hypomagnesemi (låga 
halter av natrium och magnesium i blodet), palmar-plantar erytrodysestesi (hand-fotsyndrom, med 
utslag på och domningar i handflator och fotsulor), svaghet, embolism (blodpropp i ett blodkärl) och 
lungembolism (blodpropp i ett  blodkärl i lungorna). 
De vanligaste allvarliga biverkningarna som orsakas av Cabometyx (kan förekomma hos fler än 1 av 
100 användare) hos patienter med hepatocellulärt karcinom är leverencefalopati (skadliga effekter på 
hjärnan som orsakas av leverskador), trötthet, kräkningar, magsmärtor, hyponatremi, palmar-plantar 
erytrodysestesi, svaghet, diarré och låga nivåer av blodplättar. 
De vanligaste allvarliga biverkningarna som orsakas av Cabometyx (kan förekomma hos fler än 1 av 
100 användare) hos patienter med differentierad sköldkörtelcancer är diarré, lungemboli (propp i ett 
blodkärl i lungorna), dyspné (andningssvårigheter), djup ventrombos (blodpropp i en djup ven, 
vanligen i  benet), hypertoni (högt  blodtryck) och hypokalcemi (låga kalciumnivåer i blodet). 
En fullständig  förteckning över biverkningar och restriktioner för Cabometyx finns i bipacksedeln. 
Varför är Cabometyx godkänt i EU? 
Vid avancerad njurcellscancer visade sig Cabometyx förlänga den tid  som patienter som tidigare 
behandlats levde utan att  sjukdomen förvärrades. Dessa patienter har en dålig prognos och ett  stort 
otillfredsställt medicinskt behov. Resultaten visade dessutom att  Cabometyx bidrog till  att  patienterna 
levde längre. Hos tidigare obehandlade patienter med sjukdom med måttlig  eller hög risk var 
Cabometyx också av kliniskt relevant nytta  genom att  fördröja cancerns utveckling och behovet av 
andra behandlingar. 
Vid hepatocellulärt karcinom har Cabometyx visat sig förlänga överlevnaden hos patienter som tidigare 
hade behandlats med sorafenib. Den förbättring i överlevnad som observerats hos dessa patienter 
anses vara betydande med tanke på att  dessa patienter har en dålig prognos och att få 
behandlingsalternativ finns tillgängliga. 
En kliniskt signifikant nytta  sågs även hos patienter med differentierad sköldkörtelcancer. 
Biverkningarna som orsakas av Cabometyx liknar dem för andra tyrosinkinashämmare och de anses 
hanterbara. 
Europeiska läkemedelsmyndigheten (EMA) fann därför att fördelarna med Cabometyx är större än 
riskerna och att Cabometyx kan godkännas för försäljning i EU. 
Vad görs för att garantera säker och effektiv användning av Cabometyx? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Cabometyx har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Cabometyx kontinuerligt. 
Biverkningar som har rapporterats för Cabometyx utvärderas noggrant och nödvändiga åtgärder vidtas 
för att skydda patienterna. 
Mer information om Cabometyx 
Den 9  september 2016 beviljades Cabometyx ett godkännande för försäljning som gäller i hela EU. 
Mer information om Cabometyx finns på EMA:s webbplats: 
ema.europa.eu/en/medicines/human/EPAR/cabometyx. 
Denna sammanfattning  uppdaterades senast 04-2022. 
