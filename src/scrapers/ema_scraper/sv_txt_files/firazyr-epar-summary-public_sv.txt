EMA/652313/2017 
EMEA/H/C/000899 
Sammanfattning av EPAR för allmänheten 
Firazyr 
ikatibant 
Detta är en sammanfattning av det offentliga europeiska utredningsprotokollet (EPAR) för Firazyr. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Firazyr ska användas. 
Praktisk information om hur Firazyr ska användas finns i bipacksedeln. Du kan också kontakta din 
läkare eller apotekspersonal. 
Vad är Firazyr och vad används det för? 
Firazyr är ett läkemedel som används för att behandla symtom på anfall av hereditärt (ärftligt) 
angioödem hos vuxna, ungdomar och barn äldre än två år. Patienter med angioödem får anfall av 
svullnader som kan uppstå var som helst i kroppen, t.ex. i ansiktet eller på armarna/benen eller runt 
tarmen och orsakar obehag och smärta. Anfall av hereditärt angioödem kan vara livshotande när de 
drabbar halsen. Firazyr ges till patienter vars angioödem har samband med naturligt låga halter av ett 
protein som kallas C1-esterashämmare. 
Det innehåller den aktiva substansen ikatibant. 
Eftersom antalet patienter med angioödem är litet betraktas sjukdomen som sällsynt och Firazyr 
klassificerades som särläkemedel (ett läkemedel som används vid sällsynta sjukdomar) den 17 februari 
2003. 
Hur används Firazyr? 
Varje förfylld spruta med Firazyr innehåller 30 mg ikatibant i 3 ml. Läkemedlet ges genom långsam 
injektion under huden, helst i buken. Den rekommenderade dosen Firazyr för vuxna är en injektion 
(3 ml). Om symtomen kvarstår eller kommer tillbaka kan en andra injektion ges efter sex timmar. Vid 
behov kan behandlingen upprepas en tredje gång efter ytterligare sex timmar. Högst tre injektioner 
ska ges under en 24-timmarsperiod.  
Dosen för ungdomar och barn beror på kroppsvikten. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
  
 
 
 
 
Läkaren kan besluta att patienten eller dennes vårdgivare själv utför injektionen efter att de har fått 
lämpliga instruktioner av sjukvårdspersonal. 
Firazyr är receptbelagt. Mer information finns i bipacksedeln. 
Hur verkar Firazyr? 
Patienter med hereditärt angioödem har höga halter av ett ämne som kallas bradykinin, som 
medverkar till att orsaka inflammation och svullnad. Den aktiva substansen i Firazyr, ikatibant, 
blockerar de receptorer som bradykinin normalt binder till. På så sätt blockeras bradykinins verkan, 
vilket bidrar till att lindra symtomen på sjukdomen. 
Vilken nytta med Firazyr har visats i studierna? 
Firazyr har konstaterats vara effektivt i två större studier på vuxna med hereditärt angioödem i huden 
eller buken. Huvudmåttet på effekt var hur lång tid det tog innan patientens symtom lindrades. I båda 
studierna var tiden det tog för symtomen att lindras kortare för patienter som tog Firazyr än för dem 
som tog jämförelseläkemedlet. 
I den första studien jämfördes Firazyr med tranexamsyra (ett annat läkemedel mot hereditärt 
angioödem) hos 74 patienter, och i den andra studien jämfördes Firazyr med placebo (overksam 
behandling) hos 56 patienter. Symtomen lindrades i genomsnitt 2–2,5 timmar efter att patienterna fått 
Firazyr, jämfört med 12 timmar efter att de fått tranexamsyra i den ena studien och 4,6 timmar efter 
att de fått placebo i den andra studien. Firazyr konstaterades också vara effektivt hos patienter i de 
två studierna vars anfall av angioödem drabbade halsen. 
I en annan studie på 22 ungdomar och barn över två års ålder med hereditärt angioödem lindrades 
symtomen i genomsnitt en timme efter att patienterna fått Firazyr. 
Vilka är riskerna med Firazyr? 
De vanligaste biverkningarna som orsakas av Firazyr (uppträder hos fler än 1 av 10 patienter) är 
reaktioner på injektionsstället, däribland erytem (rodnad), svullnad, sveda, klåda och smärta på 
injektionsstället.  
En fullständig förteckning över biverkningar och restriktioner för Firazyr finns i bipacksedeln. 
Varför godkänns Firazyr? 
Europeiska läkemedelsmyndigheten fann att nyttan med Firazyr är större än riskerna och 
rekommenderade att Firazyr skulle godkännas för försäljning. 
Firazyr konstaterades lindra svullnad i huden och buken samt svullnad i halsen. Det verkar på ett 
annat sätt än andra godkända behandlingar.  
Vad görs för att garantera säker och effektiv användning av Firazyr? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Firazyr har tagits med i produktresumén och bipacksedeln. 
Firazyr 
EMA/652313/2017 
Page 2/3 
 
 
 
 
 
Mer information om Firazyr 
Den 11 juli 2008 beviljade Europeiska kommissionen ett godkännande för försäljning av Firazyr som 
gäller i hela EU.  
EPAR för Firazyr finns i sin helhet på EMA:s webbplats ema.europa.eu/Find medicine/Human 
medicines/European Public Assessment Reports. Mer information om behandling med Firazyr finns i 
bipacksedeln (ingår också i EPAR). Du kan också kontakta din läkare eller apotekspersonal. 
Sammanfattningen av ställningstagandet om Firazyr från kommittén för särläkemedel finns på EMA:s 
webbplats ema.europa.eu/Find medicine/Human medicines/Rare disease designation 
Denna sammanfattning uppdaterades senast 10-2017.  
Firazyr 
EMA/652313/2017 
Page 3/3 
 
 
 
 
 
