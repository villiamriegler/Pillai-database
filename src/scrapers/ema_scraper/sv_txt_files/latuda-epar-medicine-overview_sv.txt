EMA/428125/2020 
EMEA/H/C/002713 
Latuda (lurasidon) 
Sammanfattning av Latuda och varför det är godkänt inom EU 
Vad är Latuda och vad används det för? 
Latuda är ett läkemedel som används för att behandla patienter från 13 års ålder med schizofreni, en 
psykisk sjukdom med symtom som innefattar förvirring i tanke och tal, hallucinationer (att höra eller 
se saker som inte finns), misstänksamhet och vanföreställningar. 
Latuda innehåller den aktiva substansen lurasidon. 
Hur används Latuda? 
Latuda är receptbelagt och till patienter under 18 år ska det förskrivas av en expert på psykisk 
sjukdom hos barn. Latuda finns som tabletter som ska tas genom munnen. 
Den rekommenderade startdosen är 37 mg en gång om dagen. Läkemedlet ska tas i samband med 
måltid vid ungefär samma tidpunkt varje dag. Beroende på hur väl sjukdomen kontrolleras kommer 
läkaren sedan att justera dosen upp till en maximal dos på 148 mg en gång om dagen för vuxna och 
74 mg en gång om dagen för yngre patienter. 
För mer information om hur du använder Latuda, läs bipacksedeln eller tala med läkare eller 
apotekspersonal. 
Hur verkar Latuda? 
Den aktiva substansen i Latuda, lurasidon, är ett antipsykotiskt läkemedel. Den verkar på flera olika 
receptorer (mål) för neurotransmittorer på nervceller i hjärnan. Neurotransmittorer är kemiska ämnen 
som nervcellerna använder för att kommunicera med varandra. 
Lurasidon verkar huvudsakligen genom att blockera receptorerna för neurotransmittorerna dopamin, 
5-hydroxitryptamin (även kallat serotonin) och noradrenalin. Eftersom dessa neurotransmittorer har 
betydelse för schizofreni hjälper lurasidon till att normalisera aktiviteten i hjärnan genom att blockera 
deras receptorer, vilket minskar symtomen. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
Vilka fördelar med Latuda har visats i studierna? 
Latuda har undersökts i sex huvudstudier. I tre korttidsstudier som omfattade totalt 1 466 vuxna 
jämfördes Latuda med placebo (overksam behandling) under 6 veckor. Huvudeffektmåttet var 
förändringen av patientens symtom, vilket mättes med hjälp av en standardskala för schizofreni som 
kallas PANSS (”positive and negative syndrome scale”). I dessa studier visade sig Latuda vara 
effektivare än placebo och sänkte PANSS-poängen med upp till 16 poäng mer än placebo. Denna effekt 
var dock inte konsekvent för varje studerad dos och det var inte möjligt att se ett konsekvent 
samband mellan dosstorlek och förbättring. Företaget utförde ytterligare analyser av resultaten som 
bekräftade sannolikheten för kortvariga fördelar med Latuda-behandling. 
En av korttidsstudierna förlängdes till 12 månader för att undersöka effekten av fortsatt användning av 
Latuda hos 292 vuxna, jämfört med läkemedlet kvetiapin. I två andra studier, som omfattade 
914 vuxna, undersöktes Latudas långvariga effekter jämfört med ett annat läkemedel mot schizofreni, 
risperidon, eller med placebo. I dessa långtidsstudier mättes effekten utifrån procentandelen patienter 
vars tillstånd försämrades och vars symtom återkom under behandlingen. I den förlängda studien 
kunde man konstatera att Latuda var minst lika effektivt som kvetiapin, då tillståndet förvärrades hos 
21 procent av de patienter som behandlades med Latuda inom 1 år, jämfört med 27 procent av de 
patienter som behandlades med kvetiapin. I den andra studien kunde det konstateras att Latuda inte 
var lika effektivt som risperidon, men de tillgängliga uppgifterna bekräftade en långsiktig fördel. Den 
sista studien visade att tillståndet förvärrades hos 30 procent av de patienter som behandlades med 
Latuda inom ett år, jämfört med 41 procent av de patienter som fick placebo. 
I en annan studie ingick 326 patienter i åldern 13–17 år med schizofreni vars symtom förvärrats 
markant under de 2 månader som föregick studien. Efter 6 veckor hade PANSS-poängen förbättrats 
med över 18 poäng hos patienter som tog Latuda, jämfört med en förbättring på 10,5 poäng hos dem 
som fick placebo. Fortsatt användning av Latuda i upp till 2 år ledde till ytterligare förbättringar av 
PANSS-poängen. 
Vilka är riskerna med Latuda? 
De vanligaste biverkningarna som orsakas av Latuda (kan förekomma hos fler än 1 av 10 användare) 
är akatisi (oförmåga att sitta stilla) och sömnighet. 
Latuda får inte användas tillsammans med läkemedel som anses vara ”starka CYP3A4-hämmare” eller 
”starka CYP3A4-inducerare”, vilka kan påverka halterna av lurasidon i blodet. 
En fullständig förteckning över biverkningar och restriktioner för Latuda finns i bipacksedeln. 
Varför är Latuda godkänt i EU? 
I studier har Latuda visat sig vara effektivt på både kort och lång sikt vid behandling av schizofreni hos 
patienter från 13 års ålder, men dess effekt var måttlig i korttidsstudier. Europeiska 
läkemedelsmyndigheten (EMA) noterade att behandlingsalternativen för ungdomar med schizofreni är 
begränsade. De biverkningar som orsakas av Latuda liknar de biverkningar som orsakas av andra 
läkemedel av samma slag, men läkemedlet verkar påverka kroppsmetabolismen i mindre utsträckning 
(t.ex. halterna av socker och fett i blodet samt kroppsvikten) och det kan ha en mindre inverkan på 
hjärtats aktivitet än vissa andra tillgängliga behandlingar. 
Myndigheten fann därför att fördelarna med Latuda är större än riskerna och att Latuda kan godkännas 
för försäljning i EU. 
Latuda (lurasidon)  
EMA/428125/2020 
Sida 2/3 
 
 
 
Vad görs för att garantera säker och effektiv användning av Latuda? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Latuda har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Latuda kontinuerligt. 
Biverkningar som har rapporterats för Latuda utvärderas noggrant och nödvändiga åtgärder vidtas för 
att skydda patienter. 
Mer information om Latuda 
Den 21 mars 2014 beviljades Latuda ett godkännande för försäljning som gäller i hela EU. 
Mer information om Latuda finns på EMA:s webbplats: ema.europa.eu/medicines/human/EPAR/latuda. 
Denna sammanfattning uppdaterades senast 08-2020. 
Latuda (lurasidon)  
EMA/428125/2020 
Sida 3/3 
 
 
 
