EMA/603289/2014 
EMEA/H/C/003745 
Sammanfattning av EPAR för allmänheten 
Duaklir Genuair 
aklidiniumbromid/formoterolfumaratdihydrat 
Detta är en sammanfattning av det offentliga europeiska utredningsprotokollet (EPAR) för Duaklir 
Genuair. Det förklarar hur EMA bedömt läkemedlet för att rekommendera godkännande i EU och 
villkoren för att använda det. Syftet är inte att ge några praktiska råd om hur Duaklir Genuair ska 
användas. 
Praktisk information om hur Duaklir Genuair ska användas finns i bipacksedeln. Du kan också kontakta 
din läkare eller apotekspersonal. 
Vad är Duaklir Genuair och vad används det för? 
Duaklir Genuair är ett läkemedel som används för att lindra symtomen vid kroniskt obstruktiv 
lungsjukdom (KOL) hos vuxna. KOL är en långvarig sjukdom vid vilken luftvägarna och luftblåsorna 
inuti lungorna blir skadade eller tilltäppta, vilket gör det svårt att andas. Duaklir Genuair används för 
(regelbunden) underhållsbehandling. 
Duaklir Genuair innehåller två aktiva substanser: aklidiniumbromid och formoterolfumaratdihydrat. 
Hur används Duaklir Genuair? 
Duaklir Genuair finns som ett inhalationspulver i en bärbar inhalator. Inhalatorn ger 340 mikrogram 
aklidinium och 12 mikrogram formoterolfumaratdihydrat per inhalation. Den rekommenderade dosen 
av Duaklir Genuair är en inhalation två gånger om dagen. Mer information om hur inhalatorn används 
på rätt sätt finns i anvisningarna i bipacksedeln. 
Duaklir Genuair är receptbelagt. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union  
© European Medicines Agency, 2014. Reproduction is authorised provided the source is acknowledged. 
 
 
 
  
 
 
 
 
Hur verkar Duaklir Genuair? 
De två aktiva substanserna i Duaklir Genuair, aklidiniumbromid och formoterolfumaratdihydrat, verkar 
genom att hålla luftvägarna öppna så att patienten kan andas lättare. 
Aklidiniumbromid är en långverkande muskarinantagonist. Detta innebär att den vidgar luftvägarna 
genom att blockera vissa receptorer i lungornas muskelceller som kallas muskarinreceptorer (kallas 
även kolinerga receptorer), som kontrollerar musklernas sammandragning. När aklidiniumbromid 
inhaleras så gör den att musklerna i luftvägarna slappnar av, vilket hjälper till att hålla luftvägarna 
öppna så att patienten kan andas lättare. 
Formoterol är en långverkande beta 2-agonist. Den verkar genom att fästa vid receptorer som kallas 
beta 2-receptorer och som finns i musklerna i luftvägarna. När den fäster vid dessa receptorer får den 
musklerna att slappna av, vilket hjälper till att hålla luftvägarna öppna så att patienten kan andas 
lättare. 
Långverkande muskarinantagonister och långverkande beta-2-agonister ges vanligtvis i kombination 
vid behandlingen av KOL. Aklidiniumbromid har varit godkänt inom EU som Bretaris Genuair och Eklira 
Genuair sedan juli 2012, och formoterol har marknadsförts inom EU sedan 1990-talet. 
Vilken nytta med Duaklir Genuair har visats i studierna? 
Duaklir Genuair har undersökts i två huvudstudier i vilka ingick över 3 400 patienter med KOL, där det 
jämfördes med aklidinium som enda behandling, formoterol som enda behandling samt placebo (en 
overksam behandling). Huvudmåttet på effekt byggde på förändringar av patienternas forcerade 
exspiratoriska volym (FEV1, den största volym luft som en person kan andas ut på en sekund) efter 
sex månader. 
Resultaten visade att ökningen av FEV1 (uppmätt en timme efter en inhalation) efter sex månaders 
behandling var 293 milliliter (ml) mer med Duaklir Genuair än med placebo och 118 ml mer med 
Duaklir Genuair än med aklidinium som enda behandling. Dock var förbättringen liten jämfört med 
formoterol som enda behandling och ansågs inte kliniskt signifikant: FEV1 uppmätt på morgonen före 
inhalationen var 68 ml mer med Duaklir Genuair än med formoterol som enda behandling. Duaklir 
Genuair visade sig även öka procentandelen patienter vars andfåddhet förbättrades jämfört med 
placebo. 
Vilka är riskerna med Duaklir Genuair? 
Biverkningarna med Duaklir Genuair liknade biverkningarna för de enskilda komponenterna. De 
vanligaste biverkningarna (uppträder hos omkring 7 av 100 patienter) är nasofaryngit (inflammation i 
näsa och svalg) och huvudvärk. 
En fullständig förteckning över biverkningar och begränsningar för Duaklir Genuair finns i bipacksedeln. 
Varför godkänns Duaklir Genuair? 
Kommittén för humanläkemedel (CHMP) fann att nyttan med Duaklir Genuair är större än riskerna och 
rekommenderade att Duaklir Genuair skulle godkännas för försäljning i EU. CHMP noterade att Duaklir 
Genuair visades signifikant förbättra lungfunktionen hos patienter med KOL i jämförelse med placebo, 
även om förbättringen som sågs när Duaklir Genuair jämfördes med en av komponenterna, formoterol, 
som enda behandling var liten. 
Duaklir Genuair  
EMA/603289/2014 
Sida 2/3 
 
 
 
Vad gäller säkerheten var antalet rapporterade biverkningar med Duaklir Genuair litet och väckte inga 
större invändningar. Dessutom är säkerhetsprofilen för de två komponenterna välkänd och det finns 
inga bevis för att kombinationen är sämre än de enskilda komponenterna. 
Vad görs för att garantera säker och effektiv användning av Duaklir 
Genuair? 
En riskhanteringsplan har tagits fram för att se till att Duaklir Genuair används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Duaklir Genuair. Där anges också lämpliga försiktighetsåtgärder som vårdpersonal och patienter ska 
vidta. 
Eftersom långverkande muskarinantagonister kan påverka hjärtat och blodkärlen kommer företaget 
som marknadsför Duaklir Genuair dessutom att lämna in resultaten av studierna för vidare utvärdering 
av läkemedlets kardiovaskulära säkerhet. 
I sammanfattningen av riskhanteringsplanen finns mer information. 
Mer information om Duaklir Genuair 
Den 19 november 2014 beviljade Europeiska kommissionen ett godkännande för försäljning av Duaklir 
Genuair som gäller i hela EU. 
EPAR och sammanfattningen av riskhanteringsplanen finns i sin helhet på EMA:s webbplats 
ema.europa.eu/Find medicine/Human medicines/European public assessment reports. Mer information 
om behandling med Duaklir Genuair finns i bipacksedeln (ingår också i EPAR). Du kan också kontakta 
din läkare eller apotekspersonal. 
Denna sammanfattning uppdaterades senast 11-2014. 
Duaklir Genuair  
EMA/603289/2014 
Sida 3/3 
 
 
 
