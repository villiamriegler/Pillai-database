EMA/610103/2021 
EMEA/H/C/004835 
Zeposia (ozanimod) 
Sammanfattning av Zeposia och varför det är godkänt inom EU 
Vad är Zeposia och vad används det för? 
Zeposia används för att behandla vuxna med följande tillstånd: 
•  Skovvis förlöpande multipel skleros (RRMS). Multipel skleros är en sjukdom där immunsystemet 
(kroppens försvarssystem) angriper och skadar den skyddande isoleringen runt nerverna och 
själva nerverna i hjärnan och ryggmärgen. RRMS-patienter får attacker (skov) som följs av 
perioder med lindriga eller inga symtom (remissioner). Zeposia ges till patienter med aktiv 
sjukdom, vilket innebär att patienterna har skov eller att tecken på aktiv inflammation kan ses 
genom bilddiagnostik. 
•  Ulcerös kolit, en sjukdom som orsakar inflammation och sår i tarmväggen, när sjukdomen är aktiv 
i måttlig till allvarlig grad. Zeposia används när standardbehandling eller biologiska agens 
(läkemedel som framställs av celler som odlats i laboratorium) inte har fungerat tillräckligt väl eller 
inte kan användas av patienten. 
Zeposia innehåller den aktiva substansen ozanimod. 
Hur används Zeposia? 
Zeposia är receptbelagt och behandling ska inledas och övervakas av läkare med erfarenhet av att 
behandla multipel skleros eller ulcerös kolit. 
Läkemedlet finns som kapslar av olika styrka och ska tas en gång om dagen. För att minska risken för 
hjärtbiverkningar ska dosen ökas långsamt vid behandlingsstart eller när behandlingen återupptas 
efter att ha avbrutits. Startdosen är en kapsel på 0,23 mg per dag under de första fyra dagarna. Under 
de tre påföljande dagarna (dag 5, 6 och 7) tas en kapsel på 0,46 mg per dag, varefter en kapsel på 
0,92 mg tas varje dag från dag 8 och framåt. 
För mer information om hur du använder Zeposia, läs bipacksedeln eller tala med läkare eller 
apotekspersonal. 
Hur verkar Zeposia? 
Den aktiva substansen i Zeposia, ozanimod, blockerar verkan av sfingosin-1-fosfatreceptorerna, som 
finns på lymfocyterna (celler i immunsystemet som kan angripa kroppens egna vävnader vid 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact  Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
 
 
 
 
 
 
sjukdomar som multipel skleros eller ulcerös kolit). Genom att binda till dessa receptorer förhindrar 
ozanimod att lymfocyterna tar sig vidare från lymfkörtlarna till hjärnan, ryggmärgen eller tarmarna, 
och begränsar därigenom de skador lymfocyterna orsakar vid multipel skleros och ulcerös kolit. 
Vilka fördelar med Zeposia har visats i studierna? 
Skovvis förlöpande multipel skleros 
I två huvudstudier på totalt 2 666 patienter med RRMS visades Zeposia effektivt minska antalet skov. 
I den första studien, som pågick i över ett år, uppvisade patienterna som behandlades med 
standarddosen av Zeposia i genomsnitt omkring hälften så många skov per år jämfört med de 
patienter som behandlades med läkemedlet interferon beta-1a (0,18 respektive 0,35 skov). 
I den andra studien, som pågick i två år, hade de patienter som behandlades med standarddosen av 
Zeposia i genomsnitt 0,17 skov per år, jämfört med 0,28 skov per år för de patienter som fick 
interferon beta-1a. 
Ulcerös kolit 
En huvudstudie visade att Zeposia, taget tillsammans med aminosalicylater (en typ av 
antiinflammatoriska läkemedel) och/eller kortikosteroider, var effektivare än placebo (overksam 
behandling) när det gäller att framkalla eller upprätthålla remission (en period då sjukdomen inte är 
aktiv eller inte orsakar märkbara symtom) hos vuxna med måttlig till svår ulcerös kolit för vilka 
standardbehandling eller behandling med biologiska agens inte fungerade tillräckligt väl eller inte 
kunde användas. 
Studien var uppdelad i två delar och pågick totalt i ett år. En del omfattade 645 patienter och 
undersökte effekten av inledande behandling (induktionsbehandling) med Zeposia i 10 veckor. I den 
andra delen, som omfattade 457 patienter som hade svarat på den 10 veckor långa 
induktionsbehandlingen, undersöktes effekten av Zeposia som underhållsbehandling under 42 veckor. 
Efter induktionsbehandling hade omkring 18 procent (79 av 429) av de patienter som fick Zeposia 
uppnått remission, jämfört med omkring 6 procent (13 av 216) av de patienter som fick placebo. Efter 
underhållsbehandling hade omkring 37 procent (85 av 230) av patienterna som tog Zeposia uppnått 
remission, jämfört med 19 procent (42 av 227) av patienterna som tog placebo. 
Vilka är riskerna med Zeposia? 
De vanligaste biverkningarna som orsakas av Zeposia är nasofaryngit (inflammation i näsa och hals), 
som kan förekomma hos fler än 1 av 10 användare, och förhöjda nivåer av leverenzymer (ett tecken 
på leverproblem), som kan förekomma hos upp till 1 av 10 användare. Omkring 1 av 100 patienter fick 
avsluta behandlingen på grund av förhöjda leverenzymnivåer. En fullständig förteckning över 
biverkningar för Zeposia finns i bipacksedeln. 
Zeposia får inte ges till patienter med allvarliga leverproblem, svåra aktiva infektioner, cancer eller 
försvagat immunsystem. Det får inte ges till patienter med vissa hjärtsjukdomar eller till patienter som 
nyligen haft en stroke, en hjärtinfarkt eller något annat hjärtproblem. Det får heller inte ges till gravida 
kvinnor eller till fertila kvinnor som inte använder tillförlitliga preventivmedel. En fullständig 
förteckning över restriktioner finns i bipacksedeln. 
Zeposia (ozanimod)  
EMA/610103/2021 
Sida 2/3 
 
 
 
Varför är Zeposia godkänt i EU? 
Zeposia har visats effektivt minska antalet skov hos patienter med skovvis förlöpande multipel skleros 
och förbättra symtomen hos patienter med ulcerös kolit på kort och lång sikt. Biverkningarna är 
jämförbara med dem som orsakas av andra läkemedel som verkar på ett likartat sätt och anses 
hanterbara med lämplig behandling. 
Europeiska läkemedelsmyndigheten (EMA) fann därför att fördelarna med Zeposia är större än riskerna 
och att Zeposia kan godkännas för försäljning i EU. 
Vad görs för att garantera säker och effektiv användning av Zeposia? 
Företaget som marknadsför Zeposia kommer att tillhandahålla utbildningsmaterial till läkare och en 
guide för patienter och deras vårdgivare med viktig säkerhetsinformation om läkemedlet samt om dess 
risker och användningsvillkor. Till fertila kvinnor kommer också ett påminnelsekort att ges, med viktig 
information om behovet av att använda effektiva preventivmedel under den tid som Zeposia-
behandlingen pågår. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Zeposia har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Zeposia kontinuerligt. 
Biverkningar som har rapporterats för Zeposia utvärderas noggrant och nödvändiga åtgärder vidtas för 
att skydda patienterna. 
Mer information om Zeposia 
Den 20 maj 2020 beviljades Zeposia ett godkännande för försäljning som gäller i hela EU. 
Mer information om Zeposia finns på EMA:s webbplats:  
ema.europa.eu/medicines/human/EPAR/zeposia. 
Denna sammanfattning uppdaterades senast 11-2021. 
Zeposia (ozanimod)  
EMA/610103/2021 
Sida 3/3 
 
 
 
