EMA/216260/2018 
EMEA/H/C/003819 
Zykadia (ceritinib) 
Sammanfattning av Zykadia och varför det är godkänt inom EU 
Vad är Zykadia och vad används det för? 
Zykadia är ett cancerläkemedel som används för att behandla vuxna med en typ av lungcancer som 
kallas icke-småcellig lungcancer (NSCLC) när sjukdomen är framskriden. Det används ensamt och bara 
om NSCLC är ”ALK-positiv”, vilket innebär att cancercellerna innehåller vissa defekter som påverkar 
genen för ett protein som kallas ALK (anaplastiskt lymfomkinas). 
Zykadia innehåller den aktiva substansen ceritinib. 
Hur används Zykadia? 
Zykadia är receptbelagt och behandlingen måste inledas och övervakas av en läkare med erfarenhet 
av att använda cancerläkemedel. Förekomsten av genetiska defekter som påverkar ALK (ALK-positiv 
status) måste bekräftas i förväg med hjälp av lämpliga metoder. 
Läkemedlet finns som kapslar (150 mg). Rekommenderad dos är 450 mg (3 kapslar) en gång dagligen 
tillsammans med föda, vid samma tidpunkt varje dag. Läkaren kan besluta att minska dosen eller 
tillfälligt avbryta behandlingen om biverkningar konstateras. I vissa fall bör behandlingen avbrytas 
permanent. 
För mer information om hur du använder Zykadia, läs bipacksedeln eller tala med läkare eller 
apotekspersonal. 
Hur verkar Zykadia? 
ALK tillhör en familj av proteiner som kallas receptortyrosinkinaser, som bidrar till tillväxten av celler 
och utvecklingen av nya blodkärl som försörjer dem. Hos patienter med ALK-positiv NSCLC produceras 
en onormal form av ALK som stimulerar cancercellerna till att dela sig och växa på ett okontrollerat 
sätt. Den aktiva substansen i Zykadia, ceritinib, verkar genom att blockera aktiviteten av ALK, vilket 
minskar cancerns tillväxt och spridning. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
Vilken nytta med Zykadia har visats i studierna? 
Zykadia har visats vara effektivt för att behandla avancerade stadier av ALK-positiv NSCLC i tre 
huvudstudier med patienter vars sjukdom hade förvärrats trots tidigare behandling med läkemedlet 
krizotinib. 
I två av dessa studier, som omfattade 303 patienter, jämfördes inte läkemedlet med någon annan 
behandling. Svar på behandling bedömdes genom kroppsskanningar och standardiserade kriterier för 
solida tumörer, där fullständigt svar bestod av att patienten inte hade några kvarstående tecken på 
cancer. I en av studierna bedömde de behandlande läkarna att 56 procent av patienterna som fick 
Zykadia (92 av 163) uppvisade ett fullständigt eller partiellt svar på läkemedlet. Den genomsnittliga 
längden på svaret var 8,3 månader. I den andra studien var den totala svarsfrekvensen 41 procent (57 
av 140 patienter) och den genomsnittliga längden på svaret var 10,6 månader. 
I den tredje studien, som omfattade 231 patienter, jämfördes Zykadia med kemoterapi av standardtyp 
(läkemedel för behandling av cancer). Resultaten visade att patienter som fick Zykadia i genomsnitt 
levde i 5,4 månader innan deras sjukdom förvärrades (progressionsfri överlevnad), jämfört med 1,6 
månader för patienter som behandlades med kemoterapi av standardtyp. 
I en studie på 376 patienter visades Zykadia också vara effektivt för tidigare obehandlade patienter. 
Patienter som tog Zykadia levde i genomsnitt 16,6 månader utan att sjukdomen förvärrades, jämfört 
med 8,1 månader för patienter som fick kemoterapi av standardtyp. 
Vilka är riskerna med Zykadia? 
De vanligaste biverkningarna som orsakas av Zykadia (kan uppträda hos fler än 1 av 10 personer) är 
diarré, illamående, kräkningar, trötthet, avvikande levervärden, buksmärtor (magont), nedsatt aptit, 
viktminskning, förstoppning, hudutslag, förhöjda halter i blodet av avfallsprodukten kreatinin (ett 
tecken på möjliga njurproblem), besvär från matstrupen och anemi (lågt antal röda blodkroppar). De 
vanligaste allvarliga biverkningarna (kan uppträda hos fler än 1 av 20 personer) var avvikande 
levervärden, trötthet, diarré, illamående, kräkningar och hyperglykemi (högt blodsocker). 
En fullständig förteckning över biverkningar och restriktioner för Zykadia finns i bipacksedeln. 
Varför är Zykadia godkänt i EU? 
Zykadia har visats vara en effektiv behandling för patienter vars sjukdom förvärrades under eller kort 
tid efter behandling med krizotinib, vilket är en patientgrupp som för närvarande har mycket få 
behandlingsalternativ, samt för patienter som inte tidigare behandlats. Vad gäller säkerheten föreföll 
biverkningarna med Zykadia i allmänhet vara hanterbara. 
Europeiska läkemedelsmyndigheten (EMA) fann därför att nyttan med Zykadia är större än riskerna 
och rekommenderade att Zykadia skulle godkännas för försäljning i EU. 
Zykadia fick ursprungligen ett villkorligt godkännande eftersom fler uppgifter om läkemedlet skulle 
komma. Då företaget lämnat de ytterligare uppgifter som krävdes har godkännandet ändrats från 
villkorligt till fullständigt godkännande. 
Zykadia (ceritinib)  
EMA/216260/2018 
Sida 2/3 
 
 
 
Vad görs för att garantera säker och effektiv användning av Zykadia? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Zykadia har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Zykadia utvärderas noggrant och nödvändiga åtgärder för att 
skydda patienter vidtas. 
Mer information om Zykadia 
Den 6 maj 2015 beviljades Zykadia ett villkorligt godkännande för försäljning som gäller i hela EU. 
Detta ändrades till ett fullständigt godkännande för försäljning den 26 juli 2017. 
Mer information om Zykadia finns på EMA:s webbplats ema.europa.eu/Find medicine/Human 
medicines/European public assessment reports. 
Denna sammanfattning uppdaterades senast 04-2018. 
Zykadia (ceritinib)  
EMA/216260/2018 
Sida 3/3 
 
 
 
