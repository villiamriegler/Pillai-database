EMA/341052/2023 
EMEA/H/C/006027 
Abrysvo (vaccin mot respiratoriskt syncytialvirus 
[bivalent, rekombinant]) 
Sammanfattning av Abrysvo och varför det är godkänt inom EU 
Vad är Abrysvo och vad används det för? 
Abrysvo är ett vaccin som ges för att skydda mot nedre luftvägssjukdom (lungsjukdomar såsom 
bronkit eller pneumoni) som orsakas av respiratoriskt syncytialvirus (RS-virus) hos vuxna som är 60 år 
eller äldre. 
Det ges också till mödrar under graviditet för att skydda deras spädbarn mot nedre luftvägssjukdom 
från födseln och upp till 6 månaders ålder. 
Abrysvo innehåller versioner av två proteiner som finns på ytan av viruset, nämligen stabiliserat 
prefusion F-antigen från subgrupp A av RS-viruset och stabiliserat prefusion F-antigen från subgrupp B 
av RS-viruset. 
Hur används Abrysvo? 
Den rekommenderade dosen är en engångsinjektion i överarmsmuskeln. Gravida personer ska få 
dosen mellan gravidvecka 24 och 36. 
Vaccinet är receptbelagt och ska ges i enlighet med officiella rekommendationer som utfärdats på 
nationell nivå av folkhälsomyndigheter. För mer information om hur du använder Abrysvo, läs 
bipacksedeln eller tala med läkare eller apotekspersonal. 
Hur verkar Abrysvo? 
Abrysvo verkar genom att ”lära” immunsystemet (kroppens naturliga försvar) hur det ska skydda 
kroppen mot en sjukdom. Abrysvo innehåller proteiner från RS-virusets yta. När en person får vaccinet 
uppfattar immunsystemet virusproteinerna som främmande och bildar försvar mot dem. Om personen 
som vaccinerats senare kommer i kontakt med viruset kommer immunsystemet att känna igen 
virusproteinerna och kunna angripa dem. Detta kommer att bidra till att skydda mot nedre 
luftvägssjukdom som orsakas av viruset. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Vilka fördelar med Abrysvo har visats i studierna? 
I en studie på över 34 000 vuxna som var 60 år eller äldre minskade risken att få nedre 
luftvägssjukdom orsakad av RS-viruset med 67 procent hos de patienter som fick Abrysvo, jämfört 
med de patienter som fick en overksam injektion. Av de 16 306 vuxna patienter som fick vaccinet 
utvecklade elva allvarlig nedre luftvägssjukdom orsakad av RS-viruset (det vill säga nedre 
luftvägssjukdom med minst två nedre respiratoriska symtom på RS-viruset), jämfört med 33 av de 
16 308 vuxna patienter som fick den overksamma injektionen. Dessutom utvecklade två av de 
patienter som fick Abrysvo tre eller fler symtom på allvarlig nedre luftvägssjukdom orsakad av RS-
viruset, jämfört med 14 av de vuxna patienter som fick den overksamma injektionen. 
En andra studie på gravida kvinnor visade att Abrysvo minskade risken för allvarlig nedre 
luftvägssjukdom orsakad av RS-viruset med 51 procent hos spädbarn som fötts av vaccinerade 
mödrar, jämfört med de spädbarn vars mödrar fick en overksam injektion. Totalt 57 av de 
3 495 spädbarn som fötts av mödrar som vaccinerats med Abrysvo utvecklade allvarlig nedre 
luftvägssjukdom orsakad av RS-viruset under de första sex månaderna efter födseln, jämfört med 117 
av de 3 480 spädbarn som fötts av mödrar som fått en overksam injektion. 
Vilka är riskerna med Abrysvo? 
En fullständig förteckning över biverkningar och restriktioner för Abrysvo finns i bipacksedeln. 
Den vanligaste biverkningen som orsakas av Abrysvo hos personer som är 60 år eller äldre (kan 
förekomma hos fler än 1 av 10 användare) är smärta på vaccinationsstället. 
De vanligaste biverkningarna som orsakas av Abrysvo hos gravida kvinnor i vecka 24–36 (kan 
förekomma hos fler än 1 av 10 användare) är smärta på vaccinationsstället, huvudvärk och myalgi 
(muskelvärk). 
De flesta biverkningarna är lindriga till måttliga och försvinner inom några dagar. 
Varför är Abrysvo godkänt i EU? 
Abrysvo har visats vara effektivt när det gäller att förebygga allvarlig nedre luftvägssjukdom orsakad 
av RS-viruset hos vuxna från 60 års ålder liksom hos spädbarn födda av vaccinerade mödrar, under 
åtminstone de första sex levnadsmånaderna. Det finns inga större säkerhetsproblem och de flesta 
biverkningar som orsakas av Abrysvo är lindriga eller måttliga. Europeiska läkemedelsmyndigheten 
(EMA) fann därför att fördelarna med Abrysvo är större än riskerna och att Abrysvo kan godkännas för 
försäljning i EU. 
Vad görs för att garantera säker och effektiv användning av Abrysvo? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Abrysvo har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Abrysvo kontinuerligt. Misstänkta 
biverkningar som har rapporterats för Abrysvo utvärderas noggrant och nödvändiga åtgärder vidtas för 
att skydda patienterna. 
Abrysvo (vaccin mot respiratoriskt syncytialvirus [bivalent, rekombinant])  
EMA/341052/2023 
Sida 2/3 
 
 
 
Mer information om Abrysvo 
Mer information om Abrysvo finns på EMA:s webbplats: 
https://www.ema.europa.eu/en/medicines/human/EPAR/abrysvo 
Abrysvo (vaccin mot respiratoriskt syncytialvirus [bivalent, rekombinant])  
EMA/341052/2023 
Sida 3/3 
 
 
 
