EMA/17073/2016 
EMEA/H/C/000202 
Sammanfattning av EPAR för allmänheten 
Viagra 
sildenafil 
Detta är en sammanfattning av det offentliga europeiska utredningsprotokollet (EPAR) för Viagra. Det 
förklarar hur kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Viagra? 
Viagra är ett läkemedel som innehåller den aktiva substansen sildenafil. Det finns som tabletter (25, 
50 eller 100 mg) och som munsönderfallande tabletter (50 mg). Munsönderfallande tabletter är 
tabletter som löses upp i munnen. 
Vad används Viagra för? 
Viagra används för att behandla vuxna män med erektil dysfunktion (kallas ibland impotens), vilket är 
en oförmåga att få eller behålla en erektion tillräcklig för en tillfredsställande sexuell aktivitet. För att 
Viagra ska vara effektivt krävs sexuell stimulering. 
Läkemedlet är receptbelagt. 
Hur används Viagra? 
Den rekommenderade dosen av Viagra är 50 mg. Den tas vid behov cirka en timme före sexuell 
aktivitet. Om Viagra tas i samband med måltid kan effekten bli fördröjd jämfört med om det tas 
fastande. De munsönderfallande tabletterna ska läggas på tungan där de ska smälta innan de sväljs. 
Dosen kan ökas till högst 100 mg eller minskas till 25 mg beroende på effekt och biverkningar. 
Patienter med leverproblem eller allvarliga njurproblem bör börja behandlingen med en dos på 25 mg. 
Högsta rekommenderade doseringsfrekvens är en gång per dygn. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union  
© European Medicines Agency, 2016. Reproduction is authorised provided the source is acknowledged. 
 
 
  
 
 
 
 
Hur verkar Viagra? 
Den aktiva substansen i Viagra, sildenafil, hör till en grupp läkemedel som kallas fosfodiesteras 
typ 5-hämmare (PDE5-hämmare). Den verkar genom att blockera det fosfodiesterasenzym som 
normalt bryter ned ett ämne som kallas cykliskt guanosinmonofosfat (cGMP). Vid normal sexuell 
stimulering produceras cGMP i penis, där det får muskeln i penisens svampvävnad (svällkroppen) att 
slappna av. Detta möjliggör det inflöde av blod till svällkroppen som framkallar erektionen. Genom att 
blockera nedbrytningen av cGMP återställer Viagra den erektila funktionen. Det krävs ändå sexuell 
stimulering för att framkalla erektion. 
Hur har Viagra undersökts? 
Viagra har undersökts i fyra huvudstudier på 1 690 män i åldern 19−87 år, där det jämförts med 
placebo (overksam behandling) i mellan 12 och 26 veckor. I två av studierna användes fasta doser 
(patienterna fick 25, 50 eller 100 mg) och i två studier ändrades dosen (patienterna började med 
25 mg och kunde öka dosen till 50 eller 100 mg beroende på responsen). Dessutom genomfördes 
studier på patienter med ryggmärgsskador och patienter med diabetes. Det främsta effektmåttet var 
förmågan att få och bibehålla en erektion. Detta dokumenterades i ett särskilt frågeformulär som 
fylldes i hemma med hjälp av ett poängsystem med en femgradig skala där 5 var bästa resultat. 
Vilken nytta har Viagra visat vid studierna? 
Viagra var betydligt effektivare än placebo i samtliga studier. Poängtalet för frågan i frågeformuläret 
om hur ofta patienten kunde genomföra samlag steg från 2 för patienter utan behandling till 3 eller 4 
för patienter som tog Viagra 50 mg. I studierna med de fasta doserna var andelen patienter som 
rapporterade förbättrad erektion med behandlingen 62 procent (25 mg), 74 procent (50 mg) och 
82 procent (100 mg), jämfört med 25 procent som fick placebo. 
Vilka är riskerna med Viagra? 
De vanligaste biverkningarna som orsakas av Viagra är huvudvärk, rodnad, matsmältningsbesvär, 
synstörningar (bland annat förvrängt färgseende och dimsyn), nästäppa, yrsel, illamående och 
värmevallningar. En fullständig förteckning över biverkningar som rapporterats för Viagra finns i 
bipacksedeln. 
Viagra får inte ges till personer för vilka sexuell aktivitet inte är tillrådlig (t.ex. män med allvarliga 
hjärtsjukdomar såsom instabil angina eller allvarlig hjärtsvikt). Det får heller inte ges till patienter som 
någon gång haft synnedsättning på grund av problem med blodflödet till ögonnerven (icke-arteritisk 
främre ischemisk optikusneuropati eller NAION). Viagra får inte tas tillsammans med nitrater 
(läkemedel som används för att behandla angina) och inte heller med läkemedel av typen 
guanylatcyklas-stimulatorer, som till exempel riociguat (som används för att behandla pulmonell 
hypertension, dvs. högt blodtryck i lungornas blodkärl). Eftersom Viagra inte undersökts på patienter 
med svår leversjukdom eller hypotension (lågt blodtryck), patienter som nyligen haft stroke 
(slaganfall) eller hjärtinfarkt eller patienter som har en ärftlig ögonsjukdom, t.ex. retinitis pigmentosa, 
får dessa patienter inte ta läkemedlet. En fullständig förteckning över restriktioner finns i bipacksedeln. 
Viagra  
EMA/17073/2016  
Sida 2/3 
 
 
 
 
 
Varför har Viagra godkänts? 
CHMP fann att nyttan med Viagra är större än riskerna och rekommenderade att Viagra skulle 
godkännas för försäljning. 
Vad görs för att garantera säker och effektiv användning av Viagra? 
En riskhanteringsplan har tagits fram för att se till att Viagra används så säkert som möjligt. I enlighet 
med denna plan har säkerhetsinformation tagits med i produktresumén och bipacksedeln för Viagra. 
Där anges också lämpliga försiktighetsåtgärder som vårdpersonal och patienter ska vidta. 
Mer information om Viagra 
Den 14 september 1998 beviljade Europeiska kommissionen ett godkännande för försäljning av Viagra 
som gäller i hela EU. 
EPAR för Viagra finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Viagra finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 01-2016. 
Viagra  
EMA/17073/2016  
Sida 3/3 
 
 
 
 
 
 
