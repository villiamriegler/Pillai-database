EMA/300236/2021 
EMEA/H/C/005117 
Ozawade (pitolisant) 
Sammanfattning av Ozawade och varför det är godkänt inom EU 
Vad är Ozawade och vad används det för? 
Ozawade är ett läkemedel som används för att förbättra vakenhet och minska kraftig dagsömnighet 
hos vuxna med obstruktiv sömnapné.  
Obstruktiv sömnapné orsakar upprepade andningsuppehåll under sömnen till följd av att luftvägarna 
blockeras. Ozawade används när andra behandlingar, t.ex. kontinuerligt positivt luftvägstryck (CPAP, 
användning av en respirator för att hålla luftvägarna öppna), inte har förbättrat den kraftiga 
dagsömnigheten på ett tillfredsställande sätt eller inte tolereras av patienten.   
Ozawade innehåller den aktiva substansen pitolisant. 
Hur används Ozawade? 
Ozawade är receptbelagt. Behandlingen ska inledas av hälso- och sjukvårdspersonal med erfarenhet av 
att behandla obstruktiv sömnapné och hantera risker förknippade med hjärt-kärlsjukdom (som 
påverkar hjärtat och blodcirkulationen). 
Ozawade finns som tabletter som ska tas en gång om dagen på morgonen tillsammans med mat. 
Startdosen är 4,5 mg en gång om dagen. Beroende på hur väl läkemedlet verkar kan dosen ökas 
veckovis, upp till högst 18 mg en gång om dagen i vecka tre. Ozawade ska alltid tas vid lägsta 
effektiva dos.  
För mer information om hur du använder Ozawade, läs bipacksedeln eller tala med läkare eller 
apotekspersonal. 
Hur verkar Ozawade? 
Den aktiva substansen i Ozawade, pitolisant, verkar genom att binda till receptorer (mål) i hjärnan 
som kallas histamin H3-receptorer. Detta ökar aktiviteten i de hjärnceller som kallas histaminneuron 
och som behövs för att hålla kroppen vaken. Pitolisant ökar också nivåerna av signalsubstanserna 
acetylkolin, dopamin och noradrenalin i hjärnan. Signalsubstanser är kemiska budbärare som gör det 
möjligt för nervcellerna att kommunicera med varandra. Eftersom dessa signalsubstanser stimulerar 
pigghet och uppvaknande kan en ökning av deras nivåer förbättra vakenheten. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact  Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
 
Vilka fördelar med Ozawade har visats i studierna? 
I två huvudstudier har man kunnat konstatera att Ozawade förbättrar kraftig dagsömnighet hos vuxna 
med obstruktiv sömnapné.  
I den första studien ingick 244 patienter med obstruktiv sömnapné som fick CPAP-behandling men 
vars kraftiga dagsömnighet inte hade förbättrats tillräckligt. Patienterna fick antingen Ozawade eller 
placebo (overksam behandling) som tillägg till CPAP-behandling och patienternas kraftiga 
dagsömnighet mättes med hjälp av en standardskala för dagsömnighet som kallas Epworths 
sömnighetsskala. Efter 12 veckors behandling hade dagsömnigheten minskat med i genomsnitt 
5,5 poäng på Epworths sömnighetsskala hos de patienter som fick Ozawade, jämfört med 2,8 poäng 
hos dem som fick placebo.  
I den andra studien, som omfattade 268 patienter som inte tolererade CPAP-behandling eller avböjde 
sådan behandling, fann man att patienterna som fick Ozawade hade en genomsnittlig minskning av 
dagsömnighet på 6,3 poäng på Epworths sömnighetsskala efter 12 veckor, jämfört med 3,6 poäng hos 
dem som fick placebo.  
Vilka är riskerna med Ozawade? 
Den vanligaste biverkningen som orsakas av Ozawade (kan förekomma hos fler än 1 av 10 användare) 
är huvudvärk. Vanliga biverkningar (kan förekomma hos upp till 1 av 10 användare) är sömnlöshet, 
illamående, ångest, buksmärtor, yrsel och diarré.  
En fullständig förteckning över biverkningar som rapporterats för Ozawade finns i bipacksedeln.  
Ozawade får inte ges till personer som har allvarligt nedsatt leverfunktion eller till kvinnor som ammar. 
En fullständig förteckning över restriktioner finns i bipacksedeln. 
Varför är Ozawade godkänt i EU? 
Ozawade visade sig förbättra kraftig dagsömnighet hos personer med obstruktiv sömnapné, både för 
dem som behandlades med CPAP och för dem som inte tolererade CPAP-behandling eller där den inte 
fungerade tillräckligt väl. Läkemedlets biverkningar var mestadels lindriga eller måttliga. Europeiska 
läkemedelsmyndigheten (EMA) fann därför att fördelarna med Ozawade är större än riskerna och att 
Ozawade kan godkännas för försäljning i EU. 
Vad görs för att garantera säker och effektiv användning av Ozawade? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Ozawade har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Ozawade kontinuerligt. 
Misstänkta biverkningar som har rapporterats för Ozawade utvärderas noggrant och nödvändiga 
åtgärder vidtas för att skydda patienterna. 
Mer information om Ozawade 
Mer information om Ozawade finns på EMA:s webbplats: 
ema.europa.eu/medicines/human/EPAR/ozawade. 
Ozawade (pitolisant) 
EMA/300236/2021 
Sida 2/2 
 
 
 
