EMA/463919/2019 
EMEA/H/C/003967 
Empliciti (elotuzumab) 
Sammanfattning av Empliciti och varför det är godkänt inom EU 
Vad är Empliciti och vad används det för? 
Empliciti är ett läkemedel för behandling av multipelt myelom (en cancersjukdom i benmärgen). Det 
används tillsammans med två andra läkemedel (lenalidomid och dexametason) och ges till vuxna som 
har fått minst en tidigare cancerbehandling. 
Empliciti används också tillsammans med läkemedlen pomalidomid och dexametason för behandling av 
multipelt myelom där cancern kommit tillbaka trots minst två andra behandlingar. Patienternas tidigare 
behandlingar ska ha omfattat läkemedlet lenalidomid, som används mot multipelt myelom, och en 
läkemedelsklass som kallas proteasomhämmare (t.ex. bortezomib, karfilzomib och ixazomib). 
Empliciti innehåller den aktiva substansen elotuzumab. 
Hur används Empliciti? 
Empliciti ges som en infusion (dropp) i en ven. Behandlingen ges i cykler på 28 dagar. Dosen av 
Empliciti beror på patientens vikt. Det ges en gång i veckan under de två första cyklerna och mindre 
ofta i efterföljande cykler. Patienten får också andra cancerläkemedel (dexametason med antingen 
lenalidomid eller pomalidomid) under varje cykel. 
För att förebygga reaktioner på infusionen får patienten ett antiinflammatoriskt läkemedel, ett 
antihistamin och paracetamol före varje infusion. 
Behandlingen måste inledas och övervakas av en läkare med erfarenhet av att behandla multipelt 
myelom och läkemedlet är receptbelagt. 
För att få mer information om hur du använder Empliciti, läs bipacksedeln eller tala med läkare eller 
apotekspersonal. 
Hur verkar Empliciti? 
Den aktiva substansen i Empliciti, elotuzumab, är en monoklonal antikropp som fäster vid SLAMF7, ett 
protein som finns på immuncellerna och som gör att cellerna angriper cancercellerna och på så sätt 
saktar ner sjukdomsförloppet. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
 
Empliciti fäster även vid SLAMF7 på cancercellerna, vilket gör dem mer sårbara för immuncellernas 
angrepp. 
Vilken nytta med Empliciti har visats i studierna? 
I en huvudstudie på 646 patienter med multipelt myelom jämfördes en kombination av Empliciti plus 
lenalidomid och dexametason med enbart lenalidomid och dexametason. Samtliga patienter hade 
behandlats tidigare men behandlingarna hade inte fungerat, eller så hade cancern kommit tillbaka. 
Den genomsnittliga tiden innan sjukdomen förvärrades var 18,5 månader för patienterna som 
behandlades med Empliciti-kombinationen, jämfört med 14,3 månader för dem som enbart 
behandlades med lenalidomid och dexametason. Dessutom eliminerades cancern delvis eller helt hos 
79 procent av patienterna som behandlades med Empliciti-kombinationen, jämfört med 66 procent av 
patienterna som behandlades med de två andra läkemedlen. 
En andra huvudstudie omfattade 117 patienter med multipelt myelom som tidigare hade fått minst två 
andra behandlingar där en proteasomhämmare och lenalidomid ingick. Patienterna som behandlades 
med en kombination av Empliciti plus pomalidomid och dexametason levde i genomsnitt 5,5 månader 
längre utan att sjukdomen förvärrades, jämfört med patienterna som behandlades med pomalidomid 
och dexametason. 
Vilka är riskerna med Empliciti? 
De vanligaste biverkningarna som orsakas av Empliciti (kan förekomma hos fler än 1 av 10 användare) 
är huvudvärk, trötthet, feber, diarré, halsont, näs- och halsinfektioner, hosta, pneumoni 
(lunginfektion), litet antal vita blodkroppar och viktminskning. 
En fullständig förteckning över biverkningar och restriktioner för Empliciti finns i bipacksedeln. 
Varför är Empliciti godkänt i EU? 
Tillägg av Empliciti till lenalidomid och dexametason kan fördröja förvärrandet av multipelt myelom och 
förbättra elimineringen av cancern hos patienter vars sjukdom inte förbättrats med tidigare behandling 
eller vars sjukdom kommit tillbaka. Hos patienter som redan fått minst två behandlingar där en 
proteasomhämmare och lenalidomid ingått (och behandlingen inte fungerat eller sjukdomen kommit 
tillbaka) fördröjde Empliciti plus pomalidomid och dexametason förvärrandet av sjukdomen jämfört 
med enbart pomalidomid och dexametason. Även om biverkningar, särskilt infektioner, var vanligare 
med Empliciti tycks riskerna på det hela taget vara hanterbara. 
EMA fann därför att fördelarna med Empliciti är större än riskerna och att Empliciti kan godkännas för 
försäljning i EU. 
Vad görs för att garantera säker och effektiv användning av Empliciti? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Empliciti har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Empliciti kontinuerligt. 
Biverkningar som har rapporterats för Empliciti utvärderas noggrant och nödvändiga åtgärder vidtas 
för att skydda patienterna. 
Empliciti  
EMA/463919/2019 
Sida 2/3 
 
 
 
Mer information om Empliciti 
Den 11 maj 2016 beviljades Empliciti ett godkännande för försäljning som gäller i hela EU. 
Mer information om Empliciti finns på EMA:s 
webbplats: ema.europa.eu/medicines/human/EPAR/empliciti. 
Denna sammanfattning uppdaterades senast 09-2019. 
Empliciti  
EMA/463919/2019 
Sida 3/3 
 
 
 
