EMA/482355/2014 
EMEA/H/C/001090 
Sammanfattning av EPAR för allmänheten 
Sildenafil Actavis 
sildenafil 
Detta är en sammanfattning av det offentliga europeiska utredningsprotokollet (EPAR) för Sildenafil 
Actavis. Det förklarar hur kommittén för humanläkemedel (CHMP) bedömt läkemedlet och hur den 
kommit fram till sitt ställningstagande om att bevilja godkännande för försäljning och sina 
rekommendationer om hur läkemedlet ska användas. 
Vad är Sildenafil Actavis? 
Sildenafil Actavis är ett läkemedel som innehåller den aktiva substansen sildenafil. Det finns som 
tabletter (25, 50 och 100 mg). 
Sildenafil Actavis är ett generiskt läkemedel, vilket innebär att det liknar ett referensläkemedel som 
redan är godkänt i EU. Referensläkemedlet är Viagra. Mer information om generiska läkemedel finns i 
dokumentet med frågor och svar här. 
Vad används Sildenafil Actavis för? 
Sildenafil Actavis används för att behandla vuxna män med erektil dysfunktion (kallas ibland impotens) 
när de inte kan få eller behålla en erektion tillräcklig för tillfredsställande sexuell aktivitet. Sexuell 
stimulering krävs för att Sildenafil Actavis ska vara effektivt. 
Läkemedlet är receptbelagt. 
Hur används Sildenafil Actavis? 
Den rekommenderade dosen av Sildenafil Actavis är 50 mg. Den tas vid behov cirka en timme före 
sexuell aktivitet. Om Sildenafil Actavis tas i samband med måltid kan effekten bli fördröjd jämfört med 
om läkemedlet tas på fastande mage. Dosen kan ökas till högst 100 mg eller minskas till 25 mg 
beroende på effekt och biverkningar. Patienter med leverproblem eller allvarliga njurproblem bör börja 
behandlingen med en dos på 25 mg. Högsta rekommenderade doseringsfrekvens är en tablett per dag. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2015. Reproduction is authorised provided the source is acknowledged. 
 
 
 
 
  
 
 
 
Hur verkar Sildenafil Actavis? 
Den aktiva substansen i Sildenafil Actavis, sildenafil, hör till en grupp läkemedel som kallas 
fosfodiesteras typ 5-hämmare (PDE5-hämmare). Det verkar genom att blockera det 
fosfodiesterasenzym som normalt bryter ned ett ämne som kallas cykliskt guanosinmonofosfat (cGMP). 
Vid normal sexuell stimulering produceras cGMP i penis, där det får muskeln i penisens svampvävnad 
(svällkroppen) att slappna av. Detta möjliggör det inflöde av blod till svällkroppen som framkallar 
erektionen. Genom att blockera nedbrytningen av cGMP återställer Sildenafil Actavis den erektila 
funktionen. För att framkalla erektion krävs sexuell stimulering. 
Hur har Sildenafil Actavis effekt undersökts? 
Eftersom Sildenafil Actavis är ett generiskt läkemedel har studierna på människor begränsats till tester 
som visar att det är bioekvivalent med referensläkemedlet Viagra. Två läkemedel är bioekvivalenta när 
de bildar samma halter av den aktiva substansen i kroppen. 
Vilka är fördelarna och riskerna med Sildenafil Actavis? 
Eftersom Sildenafil Actavis är ett generiskt läkemedel och är bioekvivalent med referensläkemedlet 
anses dess fördelar och risker vara desamma som för referensläkemedlet. 
Varför har Sildenafil Actavis godkänts? 
CHMP fann att det styrkts att Sildenafil Actavis i enlighet med EU:s krav har likvärdig kvalitet och är 
bioekvivalent med Viagra. CHMP fann därför att fördelarna är större än de konstaterade riskerna, 
liksom för Viagra. Kommittén rekommenderade att Sildenafil Actavis skulle godkännas för försäljning. 
Mer information om Sildenafil Actavis 
Den 10 december 2009 beviljade Europeiska kommissionen ett godkännande för försäljning av 
Sildenafil Actavis som gäller i hela EU. 
Det offentliga europeiska utredningsprotokollet (EPAR) för Sildenafil Actavis finns i sin helhet på EMA:s 
webbplats ema.europa.eu/Find medicine/Human medicines/European public assessment reports. Mer 
information om behandling med Sildenafil Actavis finns i bipacksedeln (ingår också i EPAR). Du kan 
också kontakta din läkare eller apotekspersonal. 
EPAR för referensläkemedlet finns också i sin helhet på EMA:s webbplats. 
Denna sammanfattning uppdaterades senast 08-2014. 
Sildenafil Actavis  
EMA/482355/2014  
Sida 2/2 
 
 
 
