EMA/237641/2013 
EMEA/H/C/001097 
Sammanfattning av EPAR för allmänheten 
Controloc Control 
pantoprazol 
Detta är en sammanfattning av det offentliga europeiska utredningsprotokollet (EPAR) för Controloc 
Control. Det förklarar hur Kommittén för humanläkemedel (CHMP) bedömt läkemedlet och hur den 
kommit fram till sitt ställningstagande om att bevilja godkännande för försäljning och sina 
rekommendationer om hur läkemedlet ska användas. 
Vad är Controloc Control? 
Controloc Control är ett läkemedel som innehåller den aktiva substansen pantoprazol. Det finns som 
enterotabletter (20 mg). Enterotablett betyder att tablettens innehåll passerar magsäcken och inte 
bryts ner förrän i tarmen. På så sätt förstörs inte den aktiva substansen av magsyran. 
Controloc Control liknar ett referensläkemedel som redan är godkänt för försäljning i EU. 
Referensläkemedlet är Controloc. 
Vad används Controloc Control för? 
Controloc Control används för korttidsbehandling av refluxsymtom hos vuxna. Reflux är återflöde av 
syra från magsäcken till matstrupen och orsakar halsbränna och sura uppstötningar (magsyra som 
läcker upp i munnen). 
Läkemedlet är receptfritt. 
Hur används Controloc Control? 
Den rekommenderade dosen av Controloc Control är en tablett dagligen tills symtomen försvinner. Det 
kan vara nödvändigt att ta tabletterna 2–3 dagar i rad innan symtomen lindras. Om symtomen 
kvarstår efter två veckors behandling ska patienten kontakta läkare. Patienten ska inte ta läkemedlet i 
mer än fyra veckor utan att rådfråga läkare. 
Tabletterna ska sväljas hela med vätska före en måltid och inte tuggas eller krossas.  
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2013. Reproduction is authorised provided the source is acknowledged. 
 
 
 
  
 
 
 
 
Hur verkar Controloc Control? 
Den aktiva substansen i Controloc Control, pantoprazol, är en protonpumpshämmare. Den verkar 
genom att blockera ”protonpumpar”, dvs. proteiner som finns i specialiserade celler i magslemhinnan 
som pumpar ut syra i magsäcken. Genom att blockera pumparna minskar pantoprazol produktionen av 
syra och lindrar symtomen på sura uppstötningar. 
Läkemedel som innehåller pantoprazol har funnits inom EU sedan 1994. Referensläkemedlet, 
Controloc, är receptbelagt. Det används för långtidsbehandling och även för att behandla fler mag-
tarmsjukdomar än Controloc Control. 
Hur har Controloc Controls effekt undersökts? 
Eftersom pantoprazol har använts under många år kunde sökanden tillhandahålla uppgifter från den 
vetenskapliga litteraturen. Sökanden tillhandahöll även uppgifter från två huvudstudier som 
undersökte effekten av pantoprazol 20 mg hos totalt 563 vuxna med symtom på sura uppstötningar 
och med minst en episod av halsbränna under de tre dagarna innan studien påbörjades. I den första 
studien jämfördes pantoprazol med placebo (overksam behandling) hos 219 vuxna och i den andra 
jämfördes pantoprazol med ranitidin (ett annat läkemedel som används för att behandla symtom på 
sura uppstötningar) hos 344 vuxna. Det primära måttet på effekt var antalet patienter med symtom på 
halsbränna under de första två veckornas behandling. 
Vilken nytta har Controloc Control visat vid studierna? 
Pantoprazol var effektivare än placebo och ranitidin för symtomlindring av sura uppstötningar. I den 
första studien hade 74 procent av de patienter som fick pantoprazol (80 av 108) och 43 procent av 
dem som fick placebo (48 av 111) ingen halsbränna efter två veckor. Pantoprazol var även effektivare 
än placebo när det gäller att lindra symtomen på sura uppstötningar. I den andra studien hade 
70 procent av de patienter som fick pantoprazol (121 av 172) och 59 procent av dem som fick ranitidin 
(102 av 172) ingen halsbränna efter två veckors behandling. 
Vilka är riskerna med Controloc Control? 
De vanligaste biverkningarna som orsakas av Controloc Control (uppträder hos cirka 1 patient av 100) 
är diarré och huvudvärk. En fullständig förteckning över biverkningar som rapporterats för pantoprazol 
finns i bipacksedeln. 
Controloc Control får inte ges till personer som är överkänsliga (allergiska) mot pantoprazol, soja eller 
något annat innehållsämne. Det får inte tas tillsammans med atazanavir (ett läkemedel som används 
för att behandla human immunbristvirusinfektion, hiv). 
Varför har Controloc Control godkänts? 
CHMP konstaterade att pantoprazol 20 mg var effektivt för korttidsbehandling av refluxsymtom och att 
läkemedlet under lång tid uppvisat säkerhet som receptbelagt läkemedel. Baserat på erfarenheterna 
från användningen av pantoprazol ansåg kommittén vidare att Controloc Control kan användas utan 
medicinsk övervakning. CHMP fann att nyttan med Controloc Control är större än riskerna och 
rekommenderade att Controloc Control skulle godkännas för försäljning. 
Controloc Control  
EMA/237641/2013 
Sida 2/3 
 
 
 
Mer information om Controloc Control 
Den 12 juni 2009 beviljade Europeiska kommissionen ett godkännande för försäljning av Controloc 
Control som gäller i hela Europeiska unionen. 
Det offentliga europeiska utredningsprotokollet (EPAR) finns i sin helhet på EMA:s webbplats 
ema.europa.eu/Find medicine/Human medicines/European public assessment reports. Mer information 
om behandling med Controloc Control finns i bipacksedeln (ingår också i EPAR). Du kan också kontakta 
din läkare eller apotekspersonal. 
Denna sammanfattning uppdaterades senast 03-2013. 
Controloc Control  
EMA/237641/2013 
Sida 3/3 
 
 
 
