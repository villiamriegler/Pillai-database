EMA/71358/2022 
EMEA/H/C/002780 
Senshio (ospemifen) 
Sammanfattning av Senshio och varför det är godkänt inom EU 
Vad är Senshio och vad används det för? 
Senshio är ett läkemedel som används för behandling av måttliga till svåra symtom på vulvovaginal 
atrofi (torrhet, irritation och ömhet runt om könsorganen samt smärta vid samlag) hos kvinnor som 
passerat klimakteriet. 
Senshio innehåller den aktiva substansen ospemifen. 
Hur används Senshio? 
Senshio finns som tabletter (60 mg). Rekommenderad dos är en tablett en gång om dagen som tas 
tillsammans med mat vid samma tid varje dag. 
Läkemedlet är receptbelagt. 
För mer information om hur du använder Senshio, läs bipacksedeln eller tala med läkare eller 
apotekspersonal. 
Hur verkar Senshio? 
Östrogenhormoner bidrar till att bevara vävnadens hälsa i och kring slidan. Eftersom nivåerna av 
östrogenhormoner sjunker under klimakteriet kan slemhinnorna i slidan bli tunna och torra. Detta kan 
orsaka irritation och ömhet och smärta vid samlag. Den aktiva substansen i Senshio, ospemifen, är en 
selektiv östrogenreceptormodulator (SERM). Detta innebär att den verkar på samma sätt som östrogen 
i vissa vävnader i kroppen, såsom slidan, och bidrar till att lindra symptomen på vulvovaginal atrofi. 
Ospemifen verkar dock inte på samma sätt i andra vävnader, såsom brösten och livmodern, där sådan 
aktivitet kan ge upphov till hyperplasi (tillväxt) av vävnader som kan leda till cancer. 
Vilka fördelar med Senshio har visats i studierna? 
Senshio har jämförts med placebo (overksam behandling) i två huvudstudier med över 1 700 kvinnor 
efter klimakteriet med vulvovaginal atrofi. Huvudeffektmåttet var förändringen av symtom, såsom 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
 
 
 
 
 
smärta i samband med samlag samt vaginal torrhet med hjälp av ett validerat frågeformulär. 
Kvinnorna fick även icke-hormonellt vaginalt glidmedel att använda vid behov. I den första studien 
rapporterade 66 procent av kvinnorna som använde Senshio att de fick lindring av vaginal torrhet 
(lindriga eller inga symtom) efter 12 veckors behandling, jämfört med 49 procent i placebogruppen. I 
den andra studien rapporterade 62 procent av kvinnorna som använde Senshio lindring av vaginal 
torrhet efter 12 veckor (jämfört med 53 procent i placebogruppen). Vad gäller smärta vid samlag 
rapporterade 58 procent av kvinnorna som använde Senshio lindring i den första studien (jämfört med 
42 procent av dem som fick placebo) och 63 procent rapporterade lindring under den andra studien 
(jämfört med 48 procent av dem som fick placebo). Studierna visade även att Senshio var effektivt när 
det gällde att återställa den vaginala miljön, även dess surhetsgrad och vävnadstjocklek. 
Vilka är riskerna med Senshio? 
De vanligaste rapporterade biverkningarna som orsakas av Senshio (kan förekomma hos upp till 1 av 
10 användare) är vulvovaginal candidiasis och andra svampinfektioner, blodvallningar, huvudvärk, 
muskelspasmer, lindriga vaginala blödningar, vaginala och genitala flytningar samt utslag. 
Vissa kvinnor får inte använda Senshio, däribland de som har eller har haft problem med blodproppar i 
venerna, såsom djup ventrombos (DVT), lungemboli (blodpropp i lungorna) och retinal ventrombos 
(blodpropp i ögats bakre del). Senshio får heller inte användas av kvinnor som har bröstcancer eller 
annan cancer som är könshormonberoende, såsom endometriecancer (cancer i livmodern). Det får 
heller inte användas av patienter med oförklarliga vaginala blödningar eller patienter med 
endometriehyperplasi (onormal förtjockning av livmoderslemhinnan). 
En fullständig förteckning över biverkningar och restriktioner för Senshio finns i bipacksedeln. 
Varför godkänns Senshio? 
Europeiska läkemedelsmyndigheten (EMA) fann att fördelarna med Senshio är större än riskerna och 
att Senshio kan godkännas för försäljning i EU. Senshio visade sig förbättra symtomen på vulvovaginal 
atrofi hos kvinnor efter klimakteriet. EMA noterade att graden av förbättring som sågs med Senshio 
var jämförbar med den som sågs med östrogenbehandlingar som appliceras på slidan. Eftersom 
Senshio ges genom munnen ansåg EMA att detta läkemedel är ett värdefullt alternativ till lokal 
behandling. Vidare ansåg EMA att säkerhetsprofilen för Senshio var i linje med läkemedel som verkar 
på liknande sätt (SERM). 
Vad görs för att garantera säker och effektiv användning av Senshio? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Senshio har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Senshio kontinuerligt. 
Biverkningar som har rapporterats för Senshio utvärderas noggrant och nödvändiga åtgärder vidtas för 
att skydda patienter. 
Senshio (ospemifen)  
EMA/71358/2022  
Sida 2/3 
 
 
 
Mer information om Senshio 
Den 15 januari 2015 beviljades Senshio ett godkännande för försäljning som gäller i hela EU. 
Mer information om Senshio finns på EMA:s webbplats:  
www.ema.europa.eu/medicines/human/EPAR/senshio. 
Denna sammanfattning uppdaterades senast 03-2022. 
Senshio (ospemifen)  
EMA/71358/2022  
Sida 3/3 
 
 
 
