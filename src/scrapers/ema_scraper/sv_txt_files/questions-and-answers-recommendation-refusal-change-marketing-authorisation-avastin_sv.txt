European Medicines Agency 
London den 19 november 2009 
Dok.ref.: EMEA/CHMP/78791/2010 
Frågor och svar om rekommendationen att avslå ansökan om ändring av godkännandet 
för försäljning 
för 
Avastin 
Internationellt generiskt namn (INN): bevacizumab 
Den 19 november 2009  antog Kommittén för humanläkemedel (CHMP) ett negativt yttrande med 
rekommendationen att avslå ansökan om ändring av godkännandet för försäljning av läkemedlet 
Avastin. Ändringen avsåg en utökning av indikationen till att omfatta behandling av glioblastom efter 
recidiv. 
Företaget som ansökt om ändring av godkännandet för försäljning är Roche Registration Limited. Den 
sökande kan begära omprövning av yttrandet inom 15 dagar från det att meddelandet om det negativa 
yttrandet mottagits. 
Vad är Avastin? 
Avastin är ett koncentrat till infusionsvätska, lösning (ges som dropp i en ven). Det innehåller den 
aktiva substansen bevacizumab. 
Avastin har varit godkänt sedan januari 2005. Det används redan i kombination med andra läkemedel 
för att behandla kolorektalcancer (cancer i tjocktarmen eller ändtarmen), bröstcancer, icke-småcellig 
lungcancer och njurcancer.   
Vad skulle Avastin användas för? 
Avasin skulle också användas för att behandla en annan typ av cancer som kallas glioblastom. 
Läkemedlet skulle användas när sjukdomen recidiverat (kommit tillbaka efter tidigare behandling). 
Glioblastom är en typ av hjärntumör som drabbar gliacellerna (de celler som omger och stödjer 
nervcellerna). Avastin skulle ha getts som enda behandling eller i kombination med irinotekan (ett 
annat läkemedel mot cancer). 
Hur är det tänkt att Avastin ska verka? 
Vid glioblastom förväntas Avastin verka på samma sätt som vid de befintliga indikationerna. Den 
aktiva substansen i Avastin, bevacizumab, är en monoklonal antikropp. En monoklonal antikropp är 
en antikropp (ett slags protein) som har utformats för att känna igen och binda till en viss struktur 
(kallas antigen) som finns i kroppen. Bevacizumab har utformats för att binda till vaskulär endotelial 
tillväxtfaktor (VEGF), ett protein som cirkulerar i blodet och stimulerar blodkärlstillväxt. Avastin 
hindrar VEGF från att verka genom att binda till det. Som en följd av detta kan cancercellerna inte 
utveckla någon egen blodtillförsel och får därför brist på syre och näringsämnen, vilket gör att 
tillväxten av cancertumörerna blir långsammare. 
Vilken dokumentation har företaget lämnat till CHMP som stöd för sin ansökan? 
Företaget lade fram resultaten av en huvudstudie som gjorts på 167 patienter med glioblastom som 
kommit tillbaka efter en eller två tidigare behandlingsomgångar. Hälften av patienterna fick enbart 
Avastin och andra hälften fick Avastin tillsammans med irinotekan. Två huvudeffektmått användes: 
antalet patienter vars tumörer hade svarat på behandlingen och s.k. progressionsfri överlevnad (antalet 
patienter som fortfarande levde och vars sjukdom inte förvärrats) efter sex månaders behandling. I 
studien tittade man också på hur länge patienterna överlevde. 
7 Westferry Circus, Canary Wharf, London, E14 4HB, UK 
Tel. (44-20) 74 18 84 00   Fax (44-20) 74 18 86 68 
E-mail: mail@emea.europa.eu http://www.emea.europa.eu 
© European Medicines Agency, 2010. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
 
 
Vad var det som främst fick CHMP att rekommendera att ansökan om ändring av 
godkännandet för försäljning skulle avslås? 
CHMP hade betänkligheter mot att företaget inte lämnat tillräckliga belägg för läkemedlets fördelar då 
antalet patienter som svarade på behandlingen inte var särskilt högt och det är möjligt att 
svarsfrekvensen inte är något lämpligt mått på läkemedlets effekt. Vidare kunde inte CHMP tolka 
resultaten i fråga om överlevnad eftersom Avastin inte jämfördes direkt med några andra behandlingar 
i studien. 
CHMP fann därför vid denna tidpunkt att nytta-risk-förhållandet för Avastin vid behandling av 
glioblastom efter recidiv inte kunde fastställas. Därför rekommenderade CHMP att ansökan om 
ändring av godkännandet för försäljning skulle avslås. 
Vilka följder får avslaget för patienter som deltar i kliniska prövningar med Avastin? 
Företaget har informerat CHMP om att beslutet inte får några följder för patienter som för närvarande 
deltar i kliniska prövningar med Avastin när det ges mot glioblastom. Om du deltar i en klinisk 
prövning och behöver mer information om din behandling ska du kontakta den läkare som ger dig 
läkemedlet. 
Vad händer med Avastin för behandling av kolorektal-, bröst-, lung- och njurcancer? 
Ingenting händer med användningen av Avastin vid de indikationer som läkemedlet redan godkänts 
för och för vilka förhållandet mellan risk och nytta är oförändrat. 
Det offentliga europeiska utredningsprotokollet (EPAR) finns i sin helhet här. 
2/2 
 
 
 
 
 
