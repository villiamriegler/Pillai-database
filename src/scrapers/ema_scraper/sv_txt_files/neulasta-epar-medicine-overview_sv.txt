EMA/554222/2018 
EMEA/H/C/000420 
Neulasta (pegfilgrastim) 
Sammanfattning av Neulasta och varför det är godkänt inom EU 
Vad är Neulasta och vad används det för? 
Neulasta är ett läkemedel som används till cancerpatienter som hjälp vid neutropeni (låga halter av 
neutrofiler, en typ av vita blodkroppar), som är en vanlig biverkning till cancerbehandling och kan 
innebära att patienterna blir känsliga för infektioner. 
Det ges specifikt för att minska neutropenins varaktighet och förebygga febril neutropeni (neutropeni 
som åtföljs av feber). 
Neulasta är inte avsett att ges till patienter som har blodcancern kronisk myeloisk leukemi eller 
myelodysplastiskt syndrom (sjukdomar där stora mängder avvikande blodkroppar bildas, som kan 
utvecklas till leukemi). 
Hur används Neulasta? 
Neulasta är receptbelagt och behandling ska inledas och övervakas av en läkare med erfarenhet av att 
behandla cancer eller sjukdomar i blodet. 
Det finns som en förfylld spruta som innehåller en injektionsvätska, lösning för injektion under huden. 
Neulasta ges som en enda dos på 6 mg som injiceras under huden minst 24 timmar efter slutet av 
varje kemoterapicykel (behandling med cancerläkemedel). Patienterna kan injicera sig själva om de 
har lärt sig hur de ska göra. 
För att få mer information om hur du använder Neulasta, läs bipacksedeln eller tala med läkare eller 
apotekspersonal. 
Hur verkar Neulasta? 
Den aktiva substansen i Neulasta, pegfilgrastim, innehåller filgrastim, som är mycket likt ett mänskligt 
protein som kallas G-CSF (Granulocyte Colony Stimulating Factor, granulocyt-kolonistimulerande 
faktor).  Filgrastim verkar genom att stimulera benmärgen att producera fler vita blodkroppar, med 
följden att dessa ökar i antal och att neutropenin behandlas. 
Filgrastim har varit tillgängligt i andra läkemedel i EU i ett antal år. I Neulasta har filgrastim 
”pegylerats” (fästs vid en kemikalie som kallas polyetylenglykol). Detta gör att filgrastim försvinner 
långsammare ur kroppen, vilket medför att läkemedlet kan ges mer sällan. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact                                          
  An agency of the European Union    
© European Medicines Agency, 2018. Reproduction is authorised provided the source is acknowledged. 
 
 
  
 
 
 
Vilka fördelar med Neulasta har visats i studierna? 
Neulasta har undersökts i två huvudstudier på 467 patienter med bröstcancer som behandlades med 
kemoterapi. I båda studierna jämfördes ändamålsenligheten av en enda injektion av Neulasta med 
flera dagliga injektioner av filgrastim under var och en av de fyra kemoterapicyklerna. Det viktigaste 
effektmåttet var varaktigheten av svår neutropeni under den första kemoterapicykeln. 
Neulasta var lika effektivt som filgrastim när det gällde att minska varaktigheten av svår neutropeni. I 
båda studierna hade patienterna svår neutropeni i omkring 1,7 dagar under sin första kemoterapicykel. 
Detta kan jämföras med omkring fem till sju dagar när ingen stimulerande faktor används. 
Vilka är riskerna med Neulasta? 
Den vanligaste biverkningen som orsakas av Neulasta (kan uppträda hos fler än 1 av 10 personer) är 
smärta i skelettet. Smärta i musklerna är också vanligt. En fullständig förteckning över biverkningar 
och restriktioner för Neulasta finns i bipacksedeln. 
Varför har Neulasta godkänts? 
Neulasta är effektivt när det gäller att minska varaktigheten av svår neutropeni under kemoterapi och 
dess biverkningar betraktades som hanterbara. Europeiska läkemedelsmyndigheten fann att fördelarna 
med Neulasta är större än riskerna och att Neulasta skulle godkännas för försäljning i EU. 
Vad görs för att garantera säker och effektiv användning av Neulasta? 
Företaget som marknadsför Neulasta kommer att se till att patienter eller vårdare som använder 
läkemedlet förses med ett patientkort som förklarar hur man använder injektionshjälpmedlet som 
tillför läkemedlet. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Neulasta har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Neulasta utvärderas noggrant och nödvändiga åtgärder för att 
skydda patienter vidtas. 
Mer information om Neulasta 
Den 22 augusti 2002 beviljades Neulasta ett godkännande för försäljning som gäller i hela EU. Mer 
information om Neulasta finns på EMA:s webbplats ema.europa.eu/Find medicine/Human 
medicines/European Public Assessment Reports. 
Denna sammanfattning uppdaterades senast 08-2018. 
Neulasta (pegfilgrastim) 
EMA/554222/2018 
Sida 2/2 
 
 
 
 
 
 
 
 
