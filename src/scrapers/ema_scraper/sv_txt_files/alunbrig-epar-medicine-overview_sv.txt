EMA/124022/2020 
EMEA/H/C/004248 
Alunbrig (brigatinib) 
Sammanfattning av Alunbrig och varför det är godkänt inom EU 
Vad är Alunbrig och vad används det för? 
Alunbrig är ett cancerläkemedel som används för att behandla vuxna med en typ av lungcancer som 
kallas icke-småcellig lungcancer (NSCLC). Det ges till patienter som inte genomgått tidigare 
behandling med något läkemedel i klassen ALK-hämmare eller till patienter som har genomgått 
tidigare behandling med ALK-hämmaren krizotinib. 
Alunbrig används ensamt och bara om NSCLC är ”ALK-positiv”, vilket innebär att cancercellerna 
uppvisar vissa förändringar som påverkar genen för ett protein som kallas ALK (anaplastiskt 
lymfomkinas). 
Alunbrig innehåller den aktiva substansen brigatinib. 
Hur används Alunbrig? 
Alunbrig är receptbelagt och behandling ska inledas och övervakas av en läkare med erfarenhet av att 
ge cancerläkemedel. Patientens cancer ska testas innan behandlingen inleds för att bekräfta att den 
har genförändringen som påverkar ALK (ALK-positiv status). 
Läkemedlet finns som tabletter (30 mg, 90 mg och 180 mg). Den rekommenderade startdosen är 
90 mg som tas en gång dagligen under de första sju dagarna och därefter ökas till en daglig dos på 
180 mg. Reducerade doser rekommenderas till patienter med allvarligt nedsatt lever- eller 
njurfunktion. Patienter med allvarligt nedsatt njurfunktion ska särskilt under den första 
behandlingsveckan övervakas noggrant för symtom på lungsjukdom, t.ex. hosta eller 
andningssvårigheter. 
Behandlingen kan fortsätta så länge patienten visar sig ha nytta av den. Läkaren kan minska dosen 
eller tillfälligt avbryta behandlingen om biverkningar utvecklas. I vissa fall bör behandlingen avbrytas 
permanent. 
För mer information om hur du använder Alunbrig, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
 
 
 
 
Hur verkar Alunbrig? 
ALK tillhör en typ av enzymer som kallas receptortyrosinkinaser, som medverkar till tillväxten av celler 
och utvecklingen av nya blodkärl som försörjer dem. Hos patienter med ALK-positiv NSCLC produceras 
en onormal form av ALK som stimulerar cancercellerna till att dela sig och växa på ett okontrollerat 
sätt. Den aktiva substansen i Alunbrig, brigatinib, verkar genom att blockera aktiviteten av ALK, vilket 
minskar cancerns tillväxt och spridning. 
Vilka fördelar med Alunbrig har visats i studierna? 
Alunbrig har visat sig vara effektivt för behandling av ALK-positiv NSCLC i två huvudstudier. 
Den första studien omfattade 222 patienter hos vilka sjukdomen förvärrades trots tidigare behandling 
med krizotinib. Alunbrig jämfördes inte med någon annan behandling eller placebo (overksam 
behandling). Behandlingssvaret bedömdes genom kroppsskanningar och standardiserade kriterier för 
solida tumörer, där fullständigt svar innebar att patienten inte hade några kvarstående tecken på 
cancer. Av de patienter som fick 90 mg Alunbrig per dag och ökade till 180 mg efter sju dagar visade 
omkring 56 procent ett fullständigt eller partiellt svar på läkemedlet. Svaren upprätthölls i genomsnitt 
under cirka 14 månader. 
Den andra studien utfördes på 275 patienter som inte hade genomgått tidigare behandling med en 
ALK-hämmare. I denna studie tog det i genomsnitt 24 månader innan sjukdomen förvärrades hos 
patienter som fick Alunbrig, jämfört med 11 månader för patienter som fick krizotinib. 
Vilka är riskerna med Alunbrig? 
De vanligaste biverkningarna som orsakas av Alunbrig (kan förekomma hos fler än 1 av 4 användare) 
är hyperglykemi (höga blodsockernivåer), hyperinsulinemi (höga blodinsulinnivåer), anemi (låga halter 
av röda blodkroppar), illamående, låga halter av vita blodkroppar, däribland minskade halter av de vita 
blodkroppar som kallas lymfocyter, diarré, trötthet, hosta, huvudvärk, hypofosfatemi (låga fosfathalter 
i blodet), hudutslag, kräkning, dyspné (andningssvårigheter), hypertoni (högt blodtryck), myalgi 
(muskelvärk) och resultat från blodprover som tyder på onormal funktion hos levern (förhöjda halter 
av ALT och AST och alkaliskt fosfatas), bukspottkörteln (förhöjt lipas och amylas), musklerna (förhöjt 
CPK) eller blodkoaguleringen (förlängd APT-tid). 
De vanligaste allvarliga biverkningarna (kan förekomma hos fler än 1 av 50 användare) är pneumonit 
(inflammation i lungorna), lunginflammation (infektion i lungorna), dyspné och pyrexi (feber). 
En fullständig förteckning över biverkningar och restriktioner för Alunbrig finns i bipacksedeln. 
Varför är Alunbrig godkänt i EU? 
Alunbrig var effektivt när det gäller att behandla patienter med ALK-positiv NSCLC som antingen 
genomgått tidigare behandling med det ALK-hämmande läkemedlet krizotinib eller som inte genomgått 
tidigare behandling med någon ALK-hämmare. När lämpliga åtgärder vidtagits för att hantera den 
potentiellt allvarliga biverkningen lungsjukdomar, anses Alunbrigs säkerhetsprofil vara hanterbar. 
Europeiska läkemedelsmyndigheten (EMA) fann att fördelarna med Alunbrig är större än riskerna och 
att Alunbrig kan godkännas för försäljning i EU. 
EMA/124022/2020  
Sida 2/3 
 
  
 
 
Vad görs för att garantera säker och effektiv användning av Alunbrig? 
Företaget som marknadsför Alunbrig kommer att lämna in resultaten av en pågående studie om 
Alunbrigs effektivitet och säkerhet hos patienter med ALK-positiv NSCLC som inte har fått någon 
tidigare behandling riktad mot ALK. Företaget kommer också att tillhandahålla ett varningskort för 
patienter som sammanfattar viktig säkerhetsinformation om risken för lungsjukdom med läkemedlet 
och vad som ska göras vid tecken och symtom på sjukdom. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Alunbrig har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Alunbrig kontinuerligt. 
Biverkningar som har rapporterats för Alunbrig utvärderas noggrant och nödvändiga åtgärder vidtas 
för att skydda patienterna. 
Mer information om Alunbrig 
Den 22 november 2018 beviljades Alunbrig ett godkännande för försäljning som gäller i hela EU. 
Mer information om Alunbrig finns på EMA:s webbplats: 
ema.europa.eu/medicines/human/EPAR/alunbrig 
Denna sammanfattning uppdaterades senast 03-2020. 
EMA/124022/2020  
Sida 3/3 
 
  
 
 
