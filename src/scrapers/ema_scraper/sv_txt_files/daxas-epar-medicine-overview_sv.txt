EMA/154550/2018 
EMEA/H/C/001179 
Daxas (roflumilast) 
Sammanfattning av Daxas och varför det är godkänt inom EU 
Vad är Daxas och vad används det för? 
Daxas är ett läkemedel som används för behandling av svår kronisk obstruktiv lungsjukdom (KOL) hos 
vuxna med kronisk bronkit (långvarig luftvägsinflammation) och vars KOL ofta blossar upp. KOL är en 
långvarig sjukdom som leder till att luftvägar och lungblåsor skadas eller blockeras, vilket försvårar 
patientens in- och utandning. 
Daxas används inte som enda läkemedel utan som tilläggsbehandling till bronkodilatorer (läkemedel 
som vidgar luftvägarna i lungorna). 
Daxas innehåller den aktiva substansen roflumilast. 
Hur används Daxas? 
Daxas finns som tabletter (250 och 500 mikrogram) och är receptbelagt. 
Den rekommenderade dosen av Daxas för behandling är en tablett på 500 mikrogram en gång om 
dagen, men behandlingen inleds med en tablett på 250 mikrogram varje dag för att minska 
biverkningar som skulle kunna göra att patienten slutar ta läkemedlet. Tabletterna ska tas vid samma 
tidpunkt varje dag. Efter att 250 mikrogram tagits varje dag i 4 veckor höjs dosen till 500 mikrogram 
dagligen. Patienter kan behöva ta Daxas 500 mikrogram under flera veckor innan någon effekt uppnås. 
För att få mer information om hur du använder Daxas, läs bipacksedeln eller tala med läkare eller 
apotekspersonal. 
Hur verkar Daxas? 
Den aktiva substansen i Daxas, roflumilast, hör till en grupp läkemedel som kallas fosfodiesteras 
4-hämmare (PDE4-hämmare). Dessa hämmar aktiviteten hos PDE4-enzymet, som är aktivt vid den 
inflammationsprocess som leder till KOL. Genom att hämma PDE4-enzymets aktivitet minskar 
roflumilast inflammationen i lungorna, vilket bidrar till att lindra patientens symtom eller förhindra att 
de förvärras. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
  
 
 
 
Vilka fördelar med Daxas har visats i studierna? 
Daxas 500 mikrogram visades vara effektivare än placebo (en overksam behandling) när det gäller att 
behandla KOL i två huvudstudier. I dessa ingick över 3 000 vuxna med svår KOL med uppblossande 
symtom minst en gång under det senaste året. Under studien kunde patienterna fortsätta att 
behandlas med luftrörsvidgande medel. Det viktigaste effektmåttet var förbättringen av forcerad 
utandningsvolym (FEV1) och minskningen av antalet måttliga eller svåra uppblossanden av KOL under 
ett års behandling. FEV1 är den största mängden luft som en person kan andas ut på en sekund. 
I början av studierna hade patienterna i båda grupperna ett FEV1 på cirka 1 liter (1 000 ml). Efter ett 
år var den genomsnittliga ökningen 40 ml hos de patienter som tog Daxas, medan de som fick placebo 
hade en genomsnittlig minskning på 9 ml. Dessutom fick de patienter som tog Daxas i genomsnitt 
1,1 måttliga eller svåra uppblossanden av sjukdomen jämfört med 1,4 hos de patienter som fick 
placebo. 
I en annan 12 veckor lång studie på 1 323 patienter undersöktes effekten av att inleda behandling 
med Daxas 250 mikrogram dagligen i 4 veckor innan dosen höjs till 500 mikrogram dagligen, jämfört 
med att starta vid den högre dosen. Omkring 18 procent (81 av 441 patienter) av dem som startade 
vid 250 mikrogram dagligen lämnade studien, jämfört med 25 procent (109 av 443) av dem som 
startade vid 500 mikrogram dagligen. Patienter som startade behandlingen vid den lägre dosen hade 
färre biverkningar. Nyttan av förbättrad FEV1 var liknande i båda grupperna vid slutet av studien, men 
patienter som inte kunde ta 500 mikrogram varje dag och bara fick 250 mikrogram varje dag 
uppvisade ingen förbättring av lungfunktionen. 
Vilka är riskerna med Daxas? 
De vanligaste biverkningarna som orsakas av Daxas (uppträder hos 1–10 patienter av 100) är 
viktminskning, minskad aptit, sömnlöshet, huvudvärk, diarré, illamående och magsmärtor. Eftersom 
patienter som tar Daxas kan gå ned i vikt uppmanas de att väga sig regelbundet. Läkaren kan avbryta 
behandlingen med Daxas om patientens viktminskning är för stor. En fullständig förteckning över 
biverkningar för Daxas finns i bipacksedeln. 
Daxas får inte ges till patienter med måttliga eller svåra leverproblem. En fullständig förteckning över 
restriktioner finns i bipacksedeln. 
Varför är Daxas godkänt i EU? 
Europeiska läkemedelsmyndigheten noterade att det fanns ett behov av nya behandlingar mot KOL och 
att huvudstudierna visade på en viss nytta med Daxas 500 mikrogram hos patienter med svår KOL. 
Denna nytta kunde konstateras utöver effekten av de behandlingar som patienterna redan fick. Även 
om lungfunktionen inte förbättras av en dos på 250 mikrogram dagligen kunde den användas för att 
förhindra att patienter lämnar studien på grund av biverkningar i behandlingens början. Efter att ha 
beaktat samtliga tillgängliga data om läkemedlets effekt fann myndigheten att nyttan med Daxas är 
större än riskerna och att det kan godkännas för försäljning i EU. 
Vad görs för att garantera säker och effektiv användning av Daxas? 
Företaget som tillverkar Daxas kommer att se till att läkare som förskriver läkemedlet i samtliga EU-
medlemsstater förses med utbildningsmaterial som innehåller information om läkemedlets biverkningar 
och hur det ska användas. Företaget kommer också att tillhandahålla patientkort som förklarar vilken 
information om deras symtom och tidigare sjukdomshistoria som patienterna ska ge sin läkare, så att 
Daxas (roflumilast) 
EMA/154550/2018 
Sida 2/3 
 
 
 
 
läkaren kan avgöra om behandling med Daxas är lämpligt. På kortet kommer det att finnas plats för 
patienten att föra protokoll över sin vikt. 
Företaget utför också en observationsstudie om läkemedlets långsiktiga säkerhet. 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Daxas har också tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Daxas utvärderas noggrant och nödvändiga åtgärder för att 
skydda patienter vidtas. 
Mer information om Daxas 
Den 5 juli 2010 beviljades Daxas ett godkännande för försäljning som gäller i hela EU. 
Mer information om Daxas finns på EMA:s webbplats ema.europa/Find medicine/Human 
medicine/European public assessment reports. 
Denna sammanfattning uppdaterades senast 03-2018. 
Daxas (roflumilast) 
EMA/154550/2018 
Sida 3/3 
 
 
 
 
