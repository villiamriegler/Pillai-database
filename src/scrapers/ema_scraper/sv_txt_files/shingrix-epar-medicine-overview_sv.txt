EMA/422738/2020  
EMEA/H/C/004336 
Shingrix (herpes zoster-vaccin, rekombinant, 
adjuvansinnehållande)  
Sammanfattning av Shingrix och varför det är godkänt inom EU 
Vad är Shingrix och vad används det för? 
Shingrix är ett vaccin som ges till vuxna i åldern 50 år och äldre för att skydda mot bältros (herpes 
zoster) och postherpetisk neuralgi (långvarig nervsmärta till följd av bältros). Det kan också ges till 
vuxna från 18 års ålder som löper ökad risk för herpes zoster. 
Bältros är smärtsamma utslag med blåsor som orsakas av reaktivering av det virus som orsakar 
vattkoppor. Efter att en patient har haft vattkoppor kan viruset ligga vilande i nerverna och bli aktivt 
igen om immunsystemet (kroppens naturliga försvarssystem) försvagas på grund av t.ex. ålder eller 
sjukdom. 
Shingrix innehåller ett protein (glykoprotein E) från varicella-zostervirus, som är det virus som orsakar 
vattkoppor. 
Hur används Shingrix? 
Shingrix är receptbelagt och ska ges i enlighet med officiella rekommendationer. Det finns som pulver 
och suspension som ska blandas av en läkare eller sjuksköterska före injektion i överarmsmuskeln.  
Vaccinationsserien består av 2 injektioner som ges med 2 månaders mellanrum. Om så behövs kan 
den andra dosen ges senare men inom 6 månader efter den första dosen. Den andra dosen kan ges en 
till två månader efter den första dosen till personer med försämrat immunsystem som skulle ha nytta 
av ett påskyndat vaccinationsschema. 
För mer information om hur du använder Shingrix, läs bipacksedeln eller tala med läkare eller 
apotekspersonal. 
Hur verkar Shingrix? 
Shingrix har utformats för att förebygga bältros hos personer som kommit i kontakt med varicella-
zostervirus och redan har utvecklat antikroppar mot viruset. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
 
Shingrix innehåller små mängder av ett av virusets ytantigen (ytprotein) för att stimulera kroppen att 
framställa antikroppar mot viruset. Det innehåller också ett "adjuvans" som består av ämnen som 
hjälper till att förbättra immunsvaren på vaccinet. 
Patienter som får Shingrix kommer att kunna framställa antikroppar mot viruset snabbare när viruset 
reaktiveras och på så sätt kommer de att vara skyddade mot sjukdomen. 
Vilka fördelar med Shingrix har visats i studierna? 
Shingrix har i två huvudstudier visat sig vara effektivt när det gäller att förebygga bältros och 
postherpetisk neuralgi hos patienter som är 50 år eller äldre. 
I den första studien fick 7 695 patienter Shingrix och 7 710 fick placebo (overksam behandling). Efter 
drygt 3 år i genomsnitt hade 6 vuxna haft bältros i Shingrix-gruppen, jämfört med 210 i 
placebogruppen. Efter nästan 4 år hade ingen haft postherpetisk neuralgi i Shingrix-gruppen, jämfört 
med 18 i placebogruppen. Detta visar att Shingrix förebyggde 97 procent av bältrosfallen och 
100 procent av fallen av postherpetisk neuralgi i denna studie. 
I den andra studien ingick vuxna i åldern 70 år och äldre som antingen fick Shingrix eller placebo. Om 
man ser på resultaten för vuxna i den här åldersgruppen från båda studierna tillsammans så hade 25 
av 8 250 av de vuxna som fick Shingrix bältros inom 4 år efter vaccineringen, jämfört med 284 av 
8 346 av dem som fick placebo. Efter 4 år hade 4 vuxna haft postherpetisk neuralgi i Shingrix-
gruppen, jämfört med 36 i placebogruppen. Detta visar att Shingrix förebyggde 91 procent av 
bältrosfallen och 89 procent av fallen av postherpetisk neuralgi hos vuxna i åldern 70 år och äldre. 
Shingrix var också effektivt i två studier på vuxna i åldern 18 år och äldre som löpte ökad risk för att 
utveckla herpes zoster. I den första studien, som omfattade personer som hade fått en autolog 
stamcellstransplantation (stamcellerna tas från patientens egen kropp), var antalet personer som hade 
herpes zoster 49 (av 870) i Shingrix-gruppen, jämfört med 135 (av 851) i placebogruppen. I den 
andra studien, som omfattade patienter med blodcancer, var antalet personer 2 (av 259) respektive 14 
(av 256). Dessa studier visar att Shingrix förebyggde 68 procent respektive 87 procent av fallen. 
Vilka är riskerna med Shingrix? 
De vanligaste biverkningarna som orsakas av Shingrix (kan förekomma hos fler än 1 av 10 användare) 
är reaktioner vid injektionsstället (t.ex. smärta, rodnad och svullnad), frossa, feber, muskelvärk, 
trötthet, huvudvärk och biverkningar i matsmältningssystemet såsom illamående, kräkning, diarré och 
magsmärta. De flesta av dessa reaktioner varar i 2–3 dagar. 
En fullständig förteckning över biverkningar och restriktioner för Shingrix finns i bipacksedeln. 
Varför är Shingrix godkänt i EU? 
Shingrix har visat sig vara mycket effektivt under minst 4 år efter vaccinationen när det gäller att 
förebygga bältros och postherpetisk neuralgi hos vuxna över 50 år. Vaccinet är också effektivt när det 
gäller att skydda vuxna som är äldre än 18 år och som löper ökad risk för herpes zoster. Biverkningar i 
samband med användningen av Shingrix verkar främst vara kortvariga och kan hanteras med 
standardvård. 
Europeiska läkemedelsmyndigheten (EMA) fann därför att fördelarna med Shingrix är större än 
riskerna och att Shingrix kan godkännas för försäljning i EU.  
Shingrix (herpes zoster-vaccin, rekombinant, adjuvansinnehållande)  
EMA/422738/2020  
Sida 2/3 
 
 
 
Vad görs för att garantera säker och effektiv användning av Shingrix? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Shingrix har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Shingrix kontinuerligt. 
Biverkningar som har rapporterats för Shingrix utvärderas noggrant och nödvändiga åtgärder vidtas 
för att skydda patienter. 
Mer information om Shingrix 
Den 21 mars 2018 beviljades Shingrix ett godkännande för försäljning som gäller i hela EU. 
Mer information om Shingrix finns på EMA:s webbplats: ema.europa.eu/Find medicine/Human 
medicines/European public assessment reports.  
Denna sammanfattning uppdaterades senast 08-2020.  
Shingrix (herpes zoster-vaccin, rekombinant, adjuvansinnehållande)  
EMA/422738/2020  
Sida 3/3 
 
 
 
