EMA/90994/2023 
EMEA/H/C/005246 
Byfavo (remimazolam) 
Sammanfattning av Byfavo och varför det är godkänt inom EU 
Vad är Byfavo och vad används det för? 
Byfavo är ett sederande läkemedel som ges till vuxna före en medicinsk undersökning eller ett 
medicinskt ingrepp för att göra dem avslappnade och sömniga (sederade). 
Byfavo ges också till vuxna för att framkalla och upprätthålla narkos (tillstånd av kontrollerad 
medvetslöshet som förhindrar smärta under operation). 
Byfavo innehåller den aktiva substansen remimazolam. 
Hur används Byfavo? 
När Byfavo används som sederande läkemedel måste det ges av hälso- och sjukvårdspersonal med 
erfarenhet av sedering. Hälso- och sjukvårdspersonal som övervakar patienten måste också vara 
närvarande medan ingreppet utförs. Återupplivningsutrustning och läkemedel (antidot) för att 
motverka effekterna av Byfavo måste finnas omedelbart tillgängliga. 
När Byfavo används för narkos måste det ges av en läkare som har fått anestesiutbildning, antingen 
på ett sjukhus eller en inrättning som är utrustad för att genomföra operationer. 
Byfavo ges som en injektion i en ven. Vid användning som sederande läkemedel beror dosen på hur 
sömnig patienten behöver vara, om patienten tar andra läkemedel, till exempel opioider, samt på 
patientens ålder och vikt. 
När Byfavo används för narkos beror dosen på hur varje patient svarar på behandlingen och på de 
andra läkemedel som ges för att förbereda patienten för operation. 
Byfavo är receptbelagt. För mer information om hur du använder Byfavo, läs bipacksedeln eller tala 
med läkare eller apotekspersonal. 
Hur verkar Byfavo? 
Den aktiva substansen i Byfavo, remimazolam, tillhör en grupp sederande läkemedel som kallas 
bensodiazepiner. Den binder till en specifik plats på receptorn (målet) för signalsubstansen gamma-
aminosmörsyra (GABA) i hjärnan. Signalsubstanser är kemiska ämnen som gör det möjligt för 
nervcellerna att kommunicera med varandra och GABA minskar den elektriska aktiviteten i hjärnan. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Genom att aktivera receptorn GABA-A minskar remimazolam hjärnaktiviteten. Omfattningen av 
Byfavos effekter på aktiviteten i hjärnan beror på den dos som ges och de andra läkemedel som 
används under ingreppet. 
Vilka fördelar med Byfavo har visats i studierna? 
Sedering 
Byfavo visade sig vara effektivt för sederande behandling av patienter som genomgick koloskopi (ett 
ingrepp för att undersöka kolon via ett rör med en kamera) eller bronkoskopi (ett ingrepp för att 
undersöka lungorna och luftvägarna med ett tunt rörliknande instrument) i två huvudstudier. 
I den första studien, som omfattade 461 patienter, kunde koloskopin utföras med gott resultat utan att 
ett väsentligt antal tilläggsdoser eller ett alternativt sederande läkemedel behövdes hos ungefär 
91 procent (272 av 298) av patienterna som fick Byfavo. Detta kan jämföras med 2 procent (1 av 60) 
av de patienter som fick placebo (overksam behandling) och 25 procent (26 av 103) av dem som fick 
midazolam, ett annat sederande läkemedel. 
I den andra studien, som omfattade 446 patienter som undersöktes med bronkoskopi, var 
motsvarande andelar 81 procent (250 av 310) av dem som fick Byfavo, 5 procent (3 av 63) av dem 
som fick placebo och 33 procent (24 av 73) av dem som fick midazolam. 
I båda studierna satte Byfavos sederande effekt in inom några minuter och avtog lika snabbt. 
Narkos 
Byfavos effekt när det gäller att framkalla och upprätthålla narkos visade sig vara jämförbar med 
effekten av propofol i två huvudstudier. Den första studien omfattade 365 vuxna som genomgick 
operation och mätte den tid som patienterna var medvetslösa baserat på 60 poäng eller mindre på 
Narcotrend Index (ett mått på hjärnaktivitet som visar graden av medvetslöshet till följd av narkos. 
Det varierar från 100 [vaken] till 0 [mycket djup hypnos]), med värden under 60 i samband med låg 
sannolikhet för medvetande. Patienter som fick Byfavo hade i genomsnitt en Narcotrend Index-poäng 
på 60 eller lägre under 95 procent av operationen. Detta kan jämföras med 99 procent för patienter 
som fick propofol. 
I den andra studien, som omfattade 391 vuxna som genomgick operation, uppnåddes och 
upprätthölls medvetandeförlusten hos 99 procent av patienterna som fick Byfavo och 
100 procent av patienterna som fick propofol. Huvudeffektmåttet var det framgångsrika 
utförandet av operationen, som mättes genom avsaknad av kroppsrörelser och frånvaro av 
uppvaknande eller minnen av det kirurgiska ingreppet samt behovet av andra läkemedel för 
att upprätthålla narkos under operationen. 
Vilka är riskerna med Byfavo? 
När det används som sederande läkemedel är de vanligaste biverkningarna som orsakas av Byfavo 
(kan förekomma hos fler än 1 av 10 användare) hypotoni (lågt blodtryck) och andningsdepression 
(hämmad andning). Bradykardi (låg hjärtfrekvens) kan förekomma hos upp till 1 av 10 användare. 
När Byfavo används som narkos är de vanligaste biverkningarna som orsakas av Byfavo (kan 
förekomma hos fler än 1 av 10 användare) hypotoni, illamående, kräkningar och bradykardi. 
En fullständig förteckning över biverkningar som rapporterats för Byfavo finns i bipacksedeln. 
Byfavo (remimazolam)  
EMA/90994/2023 
Sida 2/3 
 
 
 
Byfavo får inte ges till patienter som är allergiska mot remimazolam, andra bensodiazepiner eller något 
annat innehållsämne i Byfavo. Byfavo får inte heller ges till patienter med instabil myasthenia gravis 
(en sjukdom som orsakar muskelsvaghet). 
Varför är Byfavo godkänt i EU? 
Byfavo är effektivt för sedering av patienter som genomgår koloskopi eller bronkoskopi och förväntas 
verka på samma sätt vid andra ingrepp av detta slag. Byfavos sederande effekt både sätter in och går 
tillbaka snabbt, vilket gör att ingreppet kan påbörjas utan att man behöver vänta och dessutom 
möjliggör snabb utskrivning av patienterna efter ingreppet. Byfavos effekt när det gäller att framkalla 
och upprätthålla narkos visade sig vara jämförbar med effekten av propofol. Även om effekterna av 
Byfavo varar något längre än för propofol kan de nästan omedelbart upphävas med en antidot 
(flumazenil), till skillnad från effekten av propofol. Vad gäller säkerheten anses Byfavos biverkningar, 
däribland andningsproblem, vara hanterbara förutsatt att patienterna kontinuerligt övervakas av 
vårdpersonal som inte är delaktiga i andra aspekter av ingreppet. 
Europeiska läkemedelsmyndigheten (EMA) fann därför att fördelarna med Byfavo är större än riskerna 
och att Byfavo kan godkännas för försäljning i EU. 
Vad görs för att garantera säker och effektiv användning av Byfavo? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Byfavo har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Byfavo kontinuerligt. 
Biverkningar som har rapporterats för Byfavo utvärderas noggrant och nödvändiga åtgärder vidtas för 
att skydda patienter. 
Mer information om Byfavo 
Den 26 mars 2021 beviljades Byfavo ett godkännande för försäljning som gäller i hela EU. 
Mer information om Byfavo finns på EMA:s webbplats: ema.europa.eu/medicines/human/EPAR/byfavo. 
Denna sammanfattning uppdaterades senast 03-2023. 
Byfavo (remimazolam)  
EMA/90994/2023 
Sida 3/3 
 
 
 
