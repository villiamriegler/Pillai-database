EMA/369830/2010  
EMEA/H/C/000266 
Sammanfattning av EPAR för allmänheten 
DaTSCAN 
ioflupan (123I) 
Detta är en sammanfattning av det offentliga europeiska utredningsprotokollet (EPAR) för DaTSCAN. 
Det förklarar hur Kommittén för humanläkemedel (CHMP) bedömt läkemedlet och hur den kommit 
fram till sitt yttrande om att bevilja godkännande för försäljning och sina rekommendationer om hur 
läkemedlet ska användas. 
Vad är DaTSCAN? 
DaTSCAN är en lösning för injektion som innehåller den aktiva substansen ioflupan (123I). 
Vad används DaTSCAN för? 
DaTSCAN är endast avsett för diagnostiskt bruk. Det används för att upptäcka förlust av nervceller i 
ett område av hjärnan som kallas striatum, närmare bestämt celler som frigör dopamin, en kemisk 
signalsustans. 
Läkemedlet används som hjälpmedel vid diagnos av följande tillstånd hos vuxna (18 år eller äldre): 
•  Rörelsestörningar som de som uppträder vid Parkinsons sjukdom och andra besläktade sjukdomar, 
där en förlust av nervceller i hjärnan resulterar i tremor (skakningar), störd gång och 
muskelstelhet. Då tremor även kan uppträda vid ”essentiell tremor” (tremor vars orsak inte är 
känd) används DaTSCAN som hjälpmedel för att skilja mellan essentiell tremor och sjukdomar som 
har samband med Parkinsons sjukdom. 
•  Demens (förlust av intellektuella funktioner): DaTSCAN används som hjälpmedel för att skilja en 
typ av demens som går under benämningen ”Lewykroppsdemens” från Alzheimers sjukdom. 
Läkemedlet är receptbelagt. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail  info@ema.europa.eu  Website  www.ema.europa.eu 
An agency of the European Union   
© European Medicines Agency, 2010. Reproduction is authorised provided the source is acknowledged. 
 
 
 
 
 
 
 
Hur används DaTSCAN? 
DaTSCAN får endast ges till patienter som har remitterats av en läkare med erfarenhet av behandling 
av rörelsestörningar eller demens. DaTSCAN får endast hanteras och administreras av personer med 
erfarenhet av säker hantering av radioaktivt material. 
DaTSCAN ges som en långsam injektion i minst 15 till 20 sekunder i en armven.  En skanning 
görs tre till sex timmar efter injektionen. När patienter får DaTSCAN måste de även ta något annat 
läkemedel, t.ex. jodtabletter, för att förhindra att deras sköldkörtel tar upp det jod som finns i 
DaTSCAN. Detta läkemedel ska tas en till fyra timmar före och igen 12 till 24 timmar efter DaTSCAN. 
Återupplivningsutrustning ska finnas tillgänglig innan DaTSCAN ges i den händelse patienten får en 
allergisk reaktion. 
Hur verkar DaTSCAN? 
Den aktiva substansen DaTSCAN, ioflupan (123I), är ett radioaktivt läkemedel. Det innehåller ett ämne, 
ioflupan, som har märkts med 123I (jod-123), en radioaktiv form av det kemiska ämnet jod. Ioflupan 
binder specifikt till de strukturer på ytan av nervterminaler i striatum som svarar för transport av 
dopamin. 
När DaTSCAN injiceras sprids ioflupan (123I) i kroppen i blodet och samlas i striatum, där det binder till 
strukturer som transporterar dopamin. Detta kan påvisas med en särskild bildteknik som kallas single 
photon emission computed tomography (SPECT) som används för att upptäcka radioaktivt jod-123. 
Hos patienter med Parkinsons sjukdom och besläktade sjukdomar och patienter med 
Lewykroppsdemens sker i typfallet en förlust av nervceller i striatum som innehåller dopamin. I detta 
fall minskar den mängd DaTSCAN som binder till dessa nervceller kraftigt, vilket kan ses vid 
skanningen.  Detta gör det möjligt att skilja sjukdomar som har samband med Parkinsons sjukdom 
från essentiell tremor och Lewikroppsdemens från Alzheimers sjukdom. 
Hur har DaTSCANs effekt undersökts? 
Vid rörelsestörningar har DaTSCAN undersökts på 254 vuxna i två huvudstudier. I studierna jämfördes 
bilder från 45 friska frivilliga med bilder från 180 patienter med Parkinsons sjukdom eller besläktade 
sjukdomar och från 29 patienter med essentiell tremor. 
För demens har DaTSCAN undersökts i en huvudstudie med 288 vuxna som diagnosticerats med 
Lewikroppsdemens eller Alzheimers sjukdom eller annan form av demens. 
I samtliga studier var huvudeffektmåttet precisionen i den diagnos som byggde på de inskannade 
bilderna jämfört med den diagnos som ställdes av en specialistläkare. 
Vilken nytta har DaTSCAN visad vid studierna? 
Vid rörelsestörningar var DaTSCAN effektivt när det gällde att upptäcka störningar i hjärnan som 
orsakats av Parkinsons sjukdom eller besläktade sjukdomar. I den större av de två studierna var 
sensitiviteten hos DaTSCAN 97 procent. Det innebär att den sjukdom som läkaren identifierade utifrån 
bilder som erhållits med DaTSCAN i 97 procent av fallen överensstämde med den befintliga diagnosen 
för patienten. 
För demens var sensitiviteten hos DaTSCAN när det gällde att skilja Lewykroppsdemens från andra 
typer av demens 75 till 80 procent 
DaTSCAN  
EMA/369830/2010  
Sida  2/3
 
 
 
Vilka är riskerna med DaTSCAN? 
De vanligaste biverkningarna (uppträder hos 1-10 patienter av 100) är ökad aptit, huvudvärk, 
myrkrypningar (en känsla av att något kryper på eller under huden) och yrsel. De risker som beror på 
radioaktivitet anses vara mycket låga. Förteckningen över samtliga biverkningar som rapporterats för 
DaTSCAN finns i bipacksedeln. 
DaTSCAN ska inte ges till personer som kan vara överkänsliga (allergiska) mot ioflupan eller något 
annat innehållsämne. Det får inte ges till kvinnor som är gravida. 
Varför har DaTSCAN godkänts? 
CHMP fann att fördelarna med DaTSCAN är större än riskerna och rekommenderade att DaTSCAN 
skulle godkännas för försäljning. 
Mer information om DaTSCAN: 
Den 27 juli 2000 beviljade Europeiska kommissionen GE Healthcare Limited ett godkännande för 
försäljning av DaTSCAN som gäller i hela Europeiska unionen. Godkännandet för försäljning gäller utan 
tidsbegränsning. 
Det offentliga europeiska utredningsprotokollet (EPAR) finns i sin helhet här. 
Mer information om behandling med DaTSCAN finns i bipacksedeln (ingår också i EPAR). Du kan också 
kontakta din läkare eller ditt apotek. 
Denna sammanfattning aktualiserades senast 07-2010. 
DaTSCAN  
EMA/369830/2010  
Sida  3/3
 
 
 
