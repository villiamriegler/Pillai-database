EMA/554038/2018 
EMEA/H/C/000715 
Lucentis (ranibizumab) 
Sammanfattning av Lucentis och varför det är godkänt inom EU 
Vad är Lucentis och vad används det för? 
Lucentis används för att behandla vuxna med vissa synproblem som orsakas av skador på näthinnan 
(det ljuskänsliga skiktet i ögats bakre del) och mer specifikt dess centrala del som kallas makulan. 
Makulan ger det seende som behövs för att urskilja detaljer vid vardagliga sysslor som bilkörning och 
läsning och för att känna igen ansikten. Sjukdomarna som Lucentis används för att behandla är 
följande: 
•  Den våta formen av åldersrelaterad makuladegeneration (AMD) (åldersförändringar i gula fläcken). 
Den våta formen av AMD orsakas av koroidal kärlnybildning (onormal tillväxt av blodkärl under 
näthinnan, vilka kan läcka vätska och blod och orsaka svullnad). 
•  Andra problem med synen som har samband med koroidal kärlnybildning. 
•  Makulaödem (svullnad i gula fläcken) orsakat av diabetes. 
•  Makulaödem orsakat av ocklusion (tilltäppning) av venerna bakom näthinnan. 
Hur används Lucentis? 
Lucentis finns som en injektionsvätska, lösning, i förfyllda sprutor eller injektionsflaskor, som är för 
engångsbruk. Det ges som intravitreal injektion (injektion i glaskroppen, den gelliknande vätskan i 
ögat). Lucentis är receptbelagt och får bara ges av en kvalificerad ögonläkare med erfarenhet av att ge 
intravitreala injektioner. 
Den rekommenderade dosen Lucentis är 0,5 mg som ges som en enda intravitreal injektion. Intervallet 
mellan två injektioner Lucentis i samma öga måste vara minst fyra veckor. Före varje injektion ges 
lokalbedövning för att minska eller förhindra smärta i samband med injektionen, och ögat, ögonlocket 
och huden runt ögat desinficeras. Den förfyllda sprutan innehåller mer än rekommenderad dos. Därför 
måste läkaren avlägsna överskottet när dosen förbereds och se till att rätt dos injiceras. 
Behandling med Lucentis inleds med en injektion varje månad, med regelbundna kontroller av 
patientens synförmåga och utseendet på den bakre delen av ögat, fram till dess att bästa möjliga 
synförmåga har uppnåtts och/eller det inte längre finns några tecken på sjukdom. Intervallerna för 
övervakning och behandling ska därefter bestämmas av den behandlande läkaren utifrån patientens 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
  
 
 
 
tillstånd och svar på behandling. Behandlingen med Lucentis ska avbrytas om patienten inte har någon 
nytta av den. 
För att få mer information om hur du använder Lucentis, läs bipacksedeln eller tala med läkare eller 
apotekspersonal. 
Hur verkar Lucentis? 
Den aktiva substansen i Lucentis, ranibizumab, är ett fragment av en monoklonal antikropp. Detta är 
en antikropp (ett slags protein) som har utformats för att känna igen och binda till ett visst mål (ett så 
kallat antigen) som finns på vissa av kroppens celler. 
Ranibizumab har utvecklats för att binda till och blockera ett ämne som kallas vaskulär endotelial 
tillväxtfaktor A (VEGF-A). VEGF-A är ett protein som gör att blodkärlen växer och läcker vätska och 
blod, vilket skadar makulan. Ranibizumab minskar blodkärlstillväxten och kontrollerar läckaget och 
svullnaden genom att blockera VEGF-A. 
Vilka fördelar med Lucentis har visats i studierna? 
AMD 
Tre huvudstudier med Lucentis har gjorts på 1 323 patienter med den våta formen av AMD. Samtliga 
patienter var äldre än 50 år och hade inte behandlats för våt AMD tidigare. I två av studierna 
jämfördes Lucentis med en simulerad injektion (ett förfarande som liknar en injektion med Lucentis, 
där sprutan trycks mot ögat men utan att någon injektion ges). Patienterna vet inte om de 
behandlades med Lucentis eller det simulerade förfarandet. I den tredje studien jämfördes Lucentis 
med fotodynamisk terapi (PDT) med verteporfin (en annan behandling mot AMD). Huvudeffektmåttet 
var synförändringen i det drabbade ögat efter ett års behandling och bedömdes genom en vanlig 
synundersökning med syntavla. Patienternas syn bedömdes inte ha genomgått någon markant 
försämring om antalet bokstäver som de kunde se ökade, var oförändrat eller minskade med mindre 
än 15. 
Lucentis var effektivare än jämförelsebehandlingarna när det gällde att förhindra synförsämring. Efter 
ett år upplevde mellan 94 och 96 procent av de AMD-patienter som varje månad behandlades med 
Lucentis ingen markant synförsämring, jämfört med 62 procent av dem som fick simulerade injektioner 
och 64 procent av dem som behandlades med fotodynamisk terapi (PDT) med verteporfin. I en studie 
där injektionerna gavs mer sällan, nämligen en gång i månaden under de tre första månaderna och 
därefter var tredje månad, höll synförbättringen i sig bättre hos patienterna som fick Lucentis än hos 
dem som fick simulerade injektioner. 
Koroidal kärlnybildning 
För behandling av koroidal kärlnybildning som inte har samband med våt AMD har Lucentis undersökts 
i två huvudstudier som båda varade i ett år. Huvudeffektmåttet i båda studierna var synförändringen 
och den bedömdes genom en vanlig synundersökning med syntavla. I en studie jämfördes Lucentis 
med fotodynamisk terapi (PDT) med verteporfin hos 277 patienter med koroidal kärlnybildning som har 
samband med patologisk myopi (en svår typ av närsynthet). Efter de tre första månadernas 
behandling kunde patienterna som fick Lucentis i genomsnitt se omkring 8–9 bokstäver fler än de som 
fick PDT med verteporfin. 
Lucentis (ranibizumab)  
EMA/554038/2018  
Sida 2/4 
 
 
 
 
 
I en andra studie på 178 patienter med koroidal kärlnybildning som har samband med andra tillstånd 
jämfördes Lucentis med en simulerad injektion. Efter två månaders behandling kunde patienterna som 
fick Lucentis se i genomsnitt cirka 10 bokstäver fler än de som fick en simulerad injektion. 
I båda studierna höll synförbättringen i sig under studiens gång. 
Makulaödem orsakat av diabetes 
För behandling av makulaödem orsakat av diabetes undersöktes Lucentis i två huvudstudier på 
sammanlagt 454 patienter. I den första studien jämfördes Lucentis med en simulerad injektion. I den 
andra studien jämfördes Lucentis, som enda behandling eller som tilläggsbehandling till 
laserfotokoagulation (en laserbehandling av makulaödem orsakat av diabetes), med 
laserfotokoagulation som enda behandling. 
Lucentis var effektivare när det gällde att förbättra synen än jämförelsebehandlingarna. I den första 
studien, som varade ett år, kunde patienterna som fick Lucentis se omkring sex bokstäver fler än de 
som fick simulerade injektioner. I den andra studien kunde patienterna som fick Lucentis som enda 
behandling eller som tilläggsbehandling till laserfotokoagulation efter ett år se i genomsnitt fem 
bokstäver fler än de patienter som fick laserfotokoagulation som enda behandling. 
Makulaödem orsakat av ocklusion av venerna bakom näthinnan 
För behandling av makulaödem orsakat av ocklusion av venerna bakom näthinnan undersöktes 
Lucentis i två huvudstudier med sammanlagt 789 patienter. I dessa studier jämfördes Lucentis med en 
simulerad injektion. I båda studierna var huvudeffektmåttet synförändringen i det drabbade ögat, 
vilket mättes genom att man jämförde hur många bokstäver patienterna kunde se när 
behandlingsperioden var slut med hur många bokstäver de kunde se innan behandlingen påbörjades. 
Lucentis var effektivare än en simulerad injektion. De patienter som fick Lucentis i dosen 0,5 mg i sex 
månader kunde se omkring 11 bokstäver fler än patienterna som fick en simulerad injektion i den ena 
studien och 14 bokstäver fler i den andra studien. 
Vilka är riskerna med Lucentis? 
De vanligaste biverkningarna som orsakas av Lucentis (uppträder hos fler än 1 av 10 patienter) är 
förhöjt intraokulärt tryck (tryck inuti ögat), huvudvärk, vitrit (inflammation i ögat), 
glaskroppsavlossning (att glaskroppen lossnar från bakre delen av ögat), näthinneblödning (blödning i 
ögats bakre del), synrubbningar, ögonsmärta, prickar/fläckar i synfältet, konjunktivalblödning 
(blödning i ögats främre del), ögonirritation, känsla av en främmande kropp i ögonen, ökad 
tårbildning, blefarit (inflammation i ögonlocken), torrhet i ögat, okulär hyperemi (rött öga), ögonklåda, 
artralgi (ledsmärta) och nasofaryngit (inflammation i näsan och halsen). Endoftalmit (en infektion inuti 
ögat), blindhet liksom allvarliga skador på näthinnan och grå starr (grumling av linsen) kan uppträda i 
sällsynta fall. En fullständig förteckning över biverkningar som rapporterats för Lucentis finns i 
bipacksedeln. 
Lucentis får inte ges till patienter som kan ha en infektion i eller runt ögat eller som har en allvarlig 
inflammation i ögat. En fullständig förteckning över restriktioner finns i bipacksedeln. 
Varför är Lucentis godkänt i EU? 
Europeiska läkemedelsmyndigheten fann att fördelarna med Lucentis är större än riskerna och att 
Lucentis kan godkännas för försäljning i EU. 
Lucentis (ranibizumab)  
EMA/554038/2018  
Sida 3/4 
 
 
 
 
 
Vad görs för att garantera säker och effektiv användning av Lucentis? 
Företaget som tillverkar Lucentis kommer att förse patienterna med informationspaket så att de lättare 
kan förbereda sig inför behandling med Lucentis, känna igen allvarliga biverkningar och veta när de 
ska söka akut läkarvård. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Lucentis har också tagits med i produktresumén och 
bipacksedeln. Liksom för alla läkemedel övervakas de vetenskapliga uppgifterna för Lucentis 
kontinuerligt. Biverkningar som har rapporterats för Lucentis utvärderas noggrant och nödvändiga 
åtgärder vidtas för att skydda patienterna. 
Mer information om Lucentis 
Den 22 januari 2007 beviljades Lucentis ett godkännande för försäljning som gäller i hela EU. 
Mer information om Lucentis finns på EMA:s webbplats ema.europa.eu/Find medicine/Human 
medicines/European Public Assessment Reports. 
Denna sammanfattning uppdaterades senast 08-2018. 
Lucentis (ranibizumab)  
EMA/554038/2018  
Sida 4/4 
 
 
 
 
 
