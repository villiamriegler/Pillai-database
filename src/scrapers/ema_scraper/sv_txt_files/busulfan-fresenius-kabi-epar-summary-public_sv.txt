EMA/249187/2015 
EMEA/H/C/002806 
Sammanfattning av EPAR för allmänheten 
Busulfan Fresenius Kabi 
busulfan 
Detta är en sammanfattning av det offentliga europeiska utredningsprotokollet (EPAR) för Busulfan 
Fresenius Kabi. Det förklarar hur EMA bedömt läkemedlet för att rekommendera godkännande i EU och 
villkoren för att använda det. Syftet är inte att ge några praktiska råd om hur Busulfan Fresenius Kabi 
ska användas. 
Praktisk information om hur Busulfan Fresenius Kabi ska användas finns i bipacksedeln. Du kan också 
kontakta din läkare eller apotekspersonal. 
Vad är Busulfan Fresenius Kabi och vad används det för? 
Busulfan Fresenius Kabi är ett läkemedel som innehåller den aktiva substansen busulfan. Det ges till 
vuxna och barn som del av en konditioneringsbehandling (förberedande behandling) före 
transplantation av blodbildande stamceller (de celler som bildar blodkroppar). Denna typ av 
transplantation görs på patienter som behöver ersätta sina blodbildande celler eftersom de har en 
allvarlig blodsjukdom (t.ex. en ovanlig typ av anemi) eller blodcancer. 
Vid konventionell konditioneringsbehandling ges Busilvex Fresenius Kabi till vuxna före behandling med 
ett annat läkemedel, cyklofosfamid, och till barn antingen med cyklofosfamid eller melfalan. Till vuxna 
patienter som kan komma i fråga för konditioneringsbehandling med minskad intensitet ges Busulfan 
Fresenius Kabi direkt efter behandling med ett annat läkemedel, fludarabin. 
Busulfan Fresenius Kabi är ett generiskt läkemedel, vilket innebär att Busulfan Fresenius Kabi liknar ett 
referensläkemedel som redan är godkänt i EU. Referensläkemedlet är Busilvex. Mer information om 
generiska läkemedel finns i dokumentet med frågor och svar här. 
Hur används Busulfan Fresenius Kabi? 
Busulfan Fresenius Kabi är receptbelagt och får bara ges av en läkare som har erfarenhet av 
behandlingar före transplantation. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union  
© European Medicines Agency, 2015. Reproduction is authorised provided the source is acknowledged. 
 
 
 
 
  
 
 
 
Läkemedlet finns som ett koncentrat som bereds till en lösning för central intravenös infusion (dropp i 
en central ven i bröstkorgen). När det ges i kombination med cyklofosfamid eller melfalan är den 
rekommenderade dosen Busulfan Fresenius Kabi för vuxna 0,8 mg per kilogram kroppsvikt. För barn 
upp till 17 års ålder varierar den rekommenderade dosen av Busulfan Fresenius Kabi mellan 0,8 och 
1,2 mg per kilogram beroende på barnets vikt. Varje infusion varar i två timmar och patienten får den 
var sjätte timme under fyra dagar i följd före behandling med cyklofosfamid eller melfalan och 
transplantationen. 
När det ges i kombination med fludarabin är den rekommenderade dosen Busulfan Fresenius Kabi 3,2 
mg per kilogram en gång om dagen som en tre timmars infusion omedelbart efter fludarabin i två eller 
tre dagar i följd. 
Innan patienterna får Busulfan Fresenius Kabi ska de behandlas med läkemedel mot kramper och 
antiemetika (för att förhindra kräkningar). 
Hur verkar Busulfan Fresenius Kabi? 
Den aktiva substansen i Busulfan Fresenius Kabi, busulfan, tillhör en grupp läkemedel som kallas 
alkylerande medel. Dessa ämnen är cytotoxiska. Det innebär att de dödar celler, särskilt celler som 
utvecklas snabbt, såsom cancerceller eller stamceller (celler som bildar andra typer av celler). 
Busulfan används före transplantationen för att förstöra onormala celler och de blodbildande celler som 
patienten redan har. Detta kallas ”myeloablation”. Cyklofosfamid, melfalan eller fludarabin ges för att 
försvaga immunsystemet så att kroppens naturliga försvarsmekanismer hämmas. Detta gör det lättare 
för de transplanterade cellerna att implanteras (att de börjar växa och bilda normala blodkroppar). 
Hur har Busulfan Fresenius Kabis effekt undersökts? 
Företaget har lagt fram data om busulfan från publicerad litteratur. Inga ytterligare studier behövs 
eftersom Busulfan Fresenius Kabi är ett generiskt läkemedel som ges genom infusion och innehåller 
samma aktiva substans som referensläkemedlet Busilvex. 
Vilka är fördelarna och riskerna med Busulfan Fresenius Kabi? 
Eftersom Busulfan Fresenius Kabi ges genom infusion och innehåller samma aktiva substans som 
referensläkemedlet anses dess fördelar och risker vara desamma som för referensläkemedlet. 
Varför godkänns Busulfan Fresenius Kabi? 
Kommittén för humanläkemedel (CHMP) fann att det styrkts att Busulfan Fresenius Kabi i enlighet med 
EU:s krav är likvärdigt med Busilvex. CHMP fann därför att nyttan är större än de konstaterade 
riskerna, liksom för Busilvex. Kommittén rekommenderade att Busulfan Fresenius Kabi skulle 
godkännas för användning i EU. 
Vad görs för att garantera säker och effektiv användning av Busulfan 
Fresenius Kabi? 
En riskhanteringsplan har tagits fram för att se till att Busulfan Fresenius Kabi används så säkert som 
möjligt. I enlighet med denna plan har säkerhetsinformation tagits med i produktresumén och 
bipacksedeln för Busulfan Fresenius Kabi. Där anges också lämpliga försiktighetsåtgärder som 
vårdpersonal och patienter ska vidta. 
I sammanfattningen av riskhanteringsplanen finns mer information. 
Busulfan Fresenius Kabi  
EMA/249187/2015  
Sida 2/3 
 
 
 
Mer information om Busulfan Fresenius Kabi 
Den 22 september 2014 beviljade Europeiska kommissionen ett godkännande för försäljning av 
Busulfan Fresenius Kabi som gäller i hela EU. 
EPAR och sammanfattningen av riskhanteringsplanen finns i sin helhet på EMA:s webbplats 
ema.europa.eu/Find medicine/Human medicines/European public assessment reports. Mer information 
om behandling med Busulfan Fresenius Kabi finns i bipacksedeln (ingår också i EPAR). Du kan också 
kontakta din läkare eller apotekspersonal. 
EPAR för referensläkemedlet finns också i sin helhet på EMA:s webbplats. 
Denna sammanfattning uppdaterades senast 03-2015. 
Busulfan Fresenius Kabi  
EMA/249187/2015  
Sida 3/3 
 
 
 
 
