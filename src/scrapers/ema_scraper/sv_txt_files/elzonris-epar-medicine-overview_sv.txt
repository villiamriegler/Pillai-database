EMA/622089/2020  
EMEA/H/C/005031 
Elzonris (tagraxofusp) 
Sammanfattning av Elzonris och varför det är godkänt inom EU 
Vad är Elzonris och vad används det för? 
Elzonris är ett läkemedel som används för att behandla vuxna med blastisk plasmacytoid 
dendritcellsneoplasi (BPCDN), en typ av blodcancer som kan drabba flera organ såsom huden, 
benmärgen (den svampaktiga vävnaden inuti de större skelettbenen) och lymfkörtlarna.  
BPDCN är sällsynt och Elzonris klassificerades som särläkemedel (ett läkemedel som används vid 
sällsynta sjukdomar) den 11 november 2015. Mer information om klassificeringen som särläkemedel 
finns här: ema.europa.eu/medicines/human/orphan-designations/eu3151567. 
Elzonris innehåller den aktiva substansen tagraxofusp. 
Hur används Elzonris? 
Elzonris ges som infusion (dropp) i en ven och är receptbelagt. Det ska endast ges under överinseende 
av läkare som har erfarenhet av att använda cancerläkemedel och på en plats där man har tillgång till 
utrustning för återupplivning. 
Rekommenderad dos är 12 mikrogram per kilo kroppsvikt, som ges som infusion under 15 minuter en 
gång dagligen. Elzonris ges under de första 5 dagarna i en 21-dagarscykel. Cyklerna upprepas om inte 
sjukdomen förvärras eller patienten får oacceptabla biverkningar.  
Den första cykeln genomförs på sjukhus och patienten ska övervakas avseende biverkningar i minst 
ett dygn efter den sista infusionen. Efterföljande cykler kan äga rum inom öppenvården där det finns 
utrustning för intensiv övervakning av patienter som behandlas för blodcancer.  
Omkring en timme före varje infusion ska patienten få antihistamin, en kortikosteroid samt 
paracetamol för att minska risken för allergiska reaktioner. 
För mer information om hur du använder Elzonris, läs bipacksedeln eller tala med läkare eller 
apotekspersonal. 
Hur verkar Elzonris? 
Den aktiva substansen i Elzonris, tagraxofusp, är tillverkad av difteritoxin (ett ämnen som är giftigt för 
celler), som har kopplats till ett protein som kallas interleukin 3. Interleukin 3-delen av läkemedlet 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
 
 
 
 
 
 
fäster på receptorer (mål) som finns i ett stort antal på BPDCN-celler. När det väl har fäst på 
cancercellerna tar dessa upp läkemedlet, varpå toxinet frisätts inuti cellerna och dödar dem. Detta 
förväntas förhindra spridning av cancern och minska symtomen på sjukdomen. 
Vilka fördelar med Elzonris har visats i studierna? 
Elzonris har undersökts i en studie på 84 vuxna med BPDCN (65 som inte behandlats tidigare och 
19 som tidigare behandlats med andra läkemedel).  
Studien visade att 57 procent (37 av 65) av de tidigare obehandlade patienterna inte hade några 
sjukdomssymtom eller endast hade minimala hudskador efter behandling med Elzonris. Dessutom 
kunde omkring en tredjedel (21 av 65) av dessa patienter genomgå stamcellstransplantation (en 
operation där patientens benmärg byts ut mot stamceller från en donator så att ny benmärg bildas 
som producerar friska celler) vilket bidrog till att patienterna levde längre.  
Vilka är riskerna med Elzonris? 
De vanligaste biverkningarna som orsakas av Elzonris (kan förekomma hos fler än 1 av 5 användare) 
är hypoalbuminemi (låga albuminnivåer i blodet), förhöjda transaminaser i blodet (tecken på 
leverproblem), trombocytopeni (lågt antal blodplättar), illamående, trötthet och feber. 
Den allvarligaste biverkningen som kan förekomma under behandling med Elzonris är 
kapillärläckagesyndrom (en oförutsägbar och livshotande biverkning som innebär att de små 
blodkärlen läcker) som kan förekomma hos upp till 1 av 5 användare. 
En fullständig förteckning över biverkningar och restriktioner för Elzonris finns i bipacksedeln. 
Varför är Elzonris godkänt i EU? 
Även om studien var liten och Elzonris inte jämfördes med andra behandlingar fann Europeiska 
läkemedelsmyndigheten (EMA) att det är svårt att utföra några större studier av denna sällsynta 
sjukdom. Efter att ha beaktat ytterligare råd från experter på området fann myndigheten att fördelarna 
med Elzonris är större än riskerna hos patienter med BPCDN som ännu inte fått någon annan 
behandling, och att läkemedlet kan godkännas för försäljning i EU. Uppgifterna var dock inte tillräckliga 
för att samma slutsats skulle kunna dras för patienter för vilka tidigare behandlingar inte fungerat. 
Säkerheten för Elzonris ansågs godtagbar när specifika åtgärder vidtagits för att minimera riskerna för 
de allvarligaste biverkningarna. 
Elzonris har godkänts enligt reglerna om ”godkännande i undantagsfall”. Detta innebär att det inte har 
varit möjligt att få fullständig information om Elzonris eftersom sjukdomen är sällsynt. Myndigheten 
går varje år igenom all ny information som kan ha kommit fram och uppdaterar denna sammanfattning 
när det behövs. 
Vilken information om Elzonris saknas för närvarande? 
Eftersom Elzonris har godkänts enligt reglerna om ”godkännande i undantagsfall” ska företaget som 
marknadsför Elzonris lämna in resultat av en studie baserad på ett register över patienter med BPCDN, 
för att ytterligare beskriva Elzonris effekt och säkerhet. 
Elzonris (tagraxofusp)  
EMA/622089/2020 
Sida 2/3 
 
 
 
Vad görs för att garantera säker och effektiv användning av Elzonris? 
Företaget som marknadsför Elzonris kommer att ta fram utbildningsmaterial för hälso- och 
sjukvårdspersonal samt ett patientkort för patienter, som innehåller viktig information om 
kapillärläckagesyndrom. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Elzonris har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Elzonris kontinuerligt. 
Biverkningar som har rapporterats för Elzonris utvärderas noggrant och nödvändiga åtgärder vidtas för 
att skydda patienterna. 
Mer information om Elzonris 
Mer information om Elzonris finns på EMA:s webbplats: 
ema.europa.eu/medicines/human/EPAR/elzonris.  
Denna sammanfattning uppdaterades senast 12-2020. 
Elzonris (tagraxofusp)  
EMA/622089/2020 
Sida 3/3 
 
 
 
