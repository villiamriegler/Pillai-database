EMA/63272/2023 
EMEA/H/C/002616 
Wakix (pitolisant) 
Sammanfattning av Wakix och varför det är godkänt inom EU 
Vad är Wakix och vad används det för? 
Wakix används för att behandla narkolepsi hos vuxna, ungdomar och barn från 6 års ålder. Narkolepsi 
är en kronisk sömnstörning som påverkar hjärnans förmåga att reglera sin normala sömn-
vakenhetscykel. Detta leder till symtom såsom ett oemotståndligt behov av att sova, också på 
olämpliga tider och platser, och till störd nattsömn. Vissa patienter har även episoder av uttalad 
muskelsvaghet (kataplexi) som kan göra att patienten faller ihop. Wakix ges till patienter med eller 
utan kataplexi. 
Narkolepsi är sällsynt och Wakix klassificerades som särläkemedel (ett läkemedel som används vid 
sällsynta sjukdomar) den 10 juli 2007. Mer information om klassificeringen som särläkemedel finns 
här: ema.europa.eu/medicines/human/orphan-designations/eu307459. 
Wakix innehåller den aktiva substansen pitolisant. 
Hur används Wakix? 
Wakix är receptbelagt och behandlingen ska inledas av en läkare med erfarenhet av att behandla 
sömnstörningar. 
Wakix finns som tabletter som ska tas genom munnen en gång om dagen på morgonen under 
frukosten. 
För mer information om hur du använder Wakix, läs bipacksedeln eller tala med läkare eller 
apotekspersonal. 
Hur verkar Wakix? 
Den aktiva substansen i Wakix, pitolisant, blockerar histamin från att binda till ”histamin H3-receptor”, 
en receptor (ett mål) på nervcellerna. Till följd av detta produceras mer histamin i hjärnan, som binder 
till ”histamin H1-receptorn”, en annan typ av receptor. Detta ökar aktiviteten i histaminneuronerna, 
hjärnceller som är viktiga för att reglera sömn och vakenhet. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Vilka fördelar med Wakix har visats i studierna? 
Wakix har undersökts i två huvudstudier på sammanlagt 261 vuxna med narkolepsi, varav de flesta 
även hade kataplexi. I studierna jämfördes Wakix med placebo (overksam behandling). 
Huvudeffektmåttet baserades på hur sömniga patienterna kände sig under dagen, vilket bedömdes 
med Epworths sömnighetsskala (ESS). Detta är en standardskala som går från 0 till 24 och som 
används för patienter med narkolepsi. 
Den första studien visade att Wakix var effektivare än placebo när det gällde att minska 
dagsömnigheten: efter 8 veckors behandling hade patienterna som fick Wakix en genomsnittlig 
minskning på 3 poäng mer på ESS-skalan än de som fick placebo. Resultaten från denna studie visade 
också på en minskning av antalet kataplexi-anfall. I den andra studien sågs emellertid ingen skillnad 
mellan Wakix och placebo när det gällde minskad sömnighet eller kataplexi. 
När sömnighet undersöktes med ett objektivt test som kallas Maintenance of Wakefulness Test (test av 
förmågan att hålla sig vaken, MWT) visade resultaten av de två studierna tillsammans att Wakix 
signifikant förbättrade vakenheten jämfört med placebo. 
I en tredje studie på 105 patienter med narkolepsi och kataplexi var Wakix också effektivare än 
placebo när det gällde att minska antalet kataplexi-anfall: antalet kataplexi-anfall minskade från 
omkring 9 till 3 per vecka hos patienterna som fick Wakix, medan det låg kvar på omkring 7 per vecka 
hos patienterna som fick placebo. 
En fjärde studie omfattade 110 barn i åldern 6–17 år med narkolepsi. De flesta av dem hade också 
kataplexi. I denna studie användes Ullanlinnas narkolepsiskala (UNS), ett frågeformulär med poäng 
från 0 till 44, för att mäta sömnighet samt kataplexins frekvens och svårighetsgrad. 
Efter 8 veckors behandling var den genomsnittliga minskningen av UNS-poängen 4 poäng större hos 
barn som fick Wakix än hos dem som fick placebo. Dessutom var den genomsnittliga minskningen av 
poängen för kataplexi 2 poäng större hos patienter som fick Wakix än hos dem som fick placebo. 
Vilka är riskerna med Wakix? 
De vanligaste biverkningarna som orsakas av Wakix (kan förekomma hos upp till 1 av 10 användare) 
är sömnlöshet, huvudvärk, illamående, ångest, irritation, yrsel, depression, skakningar, 
sömnstörningar, trötthet, kräkningar, yrsel (svindel) och dyspepsi (halsbränna). Allvarliga men 
sällsynta biverkningar är onormal viktminskning och missfall. Biverkningarna hos barn och ungdomar 
liknar dem hos vuxna. En fullständig förteckning över biverkningar som rapporterats för Wakix finns i 
bipacksedeln. 
Wakix får inte ges till patienter med allvarligt nedsatt leverfunktion eller till kvinnor som ammar. En 
fullständig förteckning över restriktioner finns i bipacksedeln. 
Varför är Wakix godkänt i EU? 
Studier visar att Wakix är effektivt när det gäller att minska de två främsta symtomen på narkolepsi, 
kraftig sömnighet dagtid och kataplexi, hos vuxna, ungdomar och barn från 6 års ålder. Dessutom 
verkar Wakix på ett annat sätt än de behandlingar som för närvarande finns tillgängliga och är därför 
en alternativ behandlingsmöjlighet för patienter med narkolepsi. Säkerhetsprofilen för Wakix anses 
godtagbar, utan större fastställda säkerhetsproblem. 
Europeiska läkemedelsmyndigheten (EMA) fann därför att fördelarna med Wakix är större än riskerna 
och att Wakix kan godkännas för försäljning i EU. 
Wakix (pitolisant)  
EMA/63272/2023 
Sida 2/3 
 
 
 
Vad görs för att garantera säker och effektiv användning av Wakix? 
Företaget som marknadsför Wakix kommer att utföra en observationsstudie för att samla in 
information om läkemedlets säkerhet när det används i medicinsk praxis. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Wakix har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Wakix kontinuerligt. Misstänkta 
biverkningar som har rapporterats för Wakix utvärderas noggrant och nödvändiga åtgärder vidtas för 
att skydda patienter. 
Mer information om Wakix 
Den 31 mars 2016 beviljades Wakix ett godkännande för försäljning som gäller i hela EU. 
Mer information om Wakix finns på EMA:s webbplats: ema.europa.eu/medicines/human/EPAR/wakix. 
Denna sammanfattning uppdaterades senast 03-2023. 
Wakix (pitolisant)  
EMA/63272/2023 
Sida 3/3 
 
 
 
