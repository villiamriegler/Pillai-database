EMEA/H/C/002489 
Xalkori (krizotinib) 
Sammanfattning av Xalkori och varför det är godkänt inom EU 
Vad är Xalkori och vad används det för? 
Xalkori är ett cancerläkemedel som ges ensamt och används för att behandla vuxna med icke-
småcellig lungcancer (NSCLC) när sjukdomen är framskriden. Det kan användas om NSCLC är ”ALK-
positiv”, vilket innebär att cancercellerna innehåller vissa förändringar som påverkar genen för ett 
protein som kallas ALK (anaplastiskt lymfomkinas). Det används också när NSCLC är ”ROS1-positiv”. 
Det innebär att cancercellerna innehåller förändringar som påverkar den gen som är ansvarig för 
proteinet ROS1. 
Xalkori kan också användas för att behandla barn och ungdomar i åldrar över 6 men under 18 år med 
ALK-positivt storcelligt anaplastiskt lymfom (ALCL), en typ av blodcancer, eller med ALK-positiv 
inflammatorisk myofibroblasttumör (IMT) som inte kan opereras bort. IMT är vanligtvis en godartad 
tumör som påverkar myofibroblasterna, en typ av muskelceller som spelar en viktig roll i 
sårläkningsprocessen. 
Xalkori innehåller den aktiva substansen krizotinib. 
Hur används Xalkori? 
Behandling med Xalkori ska inledas och övervakas av läkare med erfarenhet av att ge 
cancerläkemedel. Innan behandling med Xalkori påbörjas måste det bekräftas att patienten har de 
genetiska förändringar som påverkar ALK (”ALK-positiv” status) eller ROS1 (”ROS1-positiv status”). 
Xalkori finns som kapslar och den rekommenderade dosen för vuxna med ALK-positiv eller ROS1-
positiv avancerad NSCLC är 250 mg två gånger om dagen. Den rekommenderade dosen för barn och 
ungdomar med ALK-positivt ALCL eller ALK-positiv IMT beror på kroppsytan (och beräknas med hjälp 
av patientens längd och vikt). Om vissa biverkningar uppstår kan läkaren besluta att avbryta 
behandlingen eller minska dosen. Behandlingen kan behöva avbrytas helt om patienten får vissa 
allvarliga biverkningar. Doserna kan behöva justeras för patienter med allvarligt nedsatt njur- eller 
leverfunktion. 
För mer information om hur du använder Xalkori, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact  Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
 
 
 
 
 
 
Hur verkar Xalkori? 
ALK och ROS1 är receptortyrosinkinaser (RTK), en typ av protein som medverkar vid tillväxten av 
celler. I tumörer som antingen är ”ALK-positiva” eller ”ROS1-positiva” är ALK- eller ROS1-proteinet 
aktivare än normalt och kan därför främja okontrollerad celltillväxt och utvecklingen av nya blodkärl 
som försörjer cellerna. 
Den aktiva substansen i Xalkori, krizotinib, är en RTK-hämmare. Den verkar främst genom att blockera 
aktiviteten av ALK eller ROS1, också hos patienter där den genetiska förändringen förekommer, och 
minskar på så sätt cancerns tillväxt och spridning vid ALK-positivt ALCL och ALK-positiv IMT och både 
ALK- och ROS1-positiv NSCLC. 
Vilka fördelar med Xalkori har visats i studierna? 
ALK-positiv NSCLC 
En studie med 347 tidigare behandlade ALK-positiva patienter visade att de som fick Xalkori levde i 
genomsnitt nästan 8 månader utan att sjukdomen förvärrades, jämfört med 3 månader för patienterna 
som behandlades med antingen pemetrexed eller docetaxel. 
I en annan studie, med 343 tidigare obehandlade patienter, levde patienterna som fick Xalkori i 
genomsnitt nästan 11 månader utan att sjukdomen förvärrades, jämfört med 7 månader för 
patienterna som fick pemetrexed-innehållande behandling. 
ROS1-positiv NSCLC 
En studie på 53 ROS1-positiva vuxna patienter med framskriden sjukdom visade att omkring 
70 procent av patienterna som fick Xalkori (37 av 53) svarade helt eller delvis på behandlingen. Detta 
betraktas som ett gynnsamt svar jämfört med svarsfrekvensen på omkring 20–30 procent för tidigare 
behandlingar hos de patienter som fått dem. Av de patienter som inte fått någon tidigare behandling 
svarade 6 av 7 på behandlingen. 
ALK-positivt ALCL och ALK-positiv IMT 
I en studie undersöktes Xalkori hos 36 barn och ungdomar med ALK-positivt ALCL eller ALK-positivt 
IMT som inte kunde opereras bort. Av de 22 patienterna med ALK-positivt ALCL uppnådde 86 procent 
(19 av 22) ett fullständigt svar (17 patienter) eller ett partiellt svar (2 patienter) som varade i 
genomsnitt 3,6 månader. 
Av de 14 patienterna med ALK-positiv IMT uppnådde 86 procent (12 av 14) antingen ett fullständigt 
svar (5 patienter) eller ett partiellt svar (7 patienter) som varade i genomsnitt 14,8 månader. 
Vilka är riskerna med Xalkori? 
De vanligaste biverkningarna som orsakas av Xalkori (kan förekomma hos fler än 1 av 4 användare) 
hos vuxna med ALK- eller ROS1-positiv NSCLC är synproblem, illamående, diarré, kräkningar, ödem 
(svullnad), förstoppning, förhöjda leverenzymnivåer i blodet, trötthet, minskad aptit, yrsel och 
neuropati (smärta som beror på nervskada). De allvarligaste biverkningarna är leverskada, pneumonit 
(lunginflammation), neutropeni (lågt antal neutrofiler, en typ av vita blodkroppar) och förlängt QT-
intervall (problem med hjärtats elektriska aktivitet). 
Hos barn och ungdomar med ALK-positivt ALCL eller IMT är de vanligaste biverkningarna som orsakas 
av Xalkori (kan förekomma hos fler än 8 av 10 användare) förhöjda leverenzymnivåer i blodet, 
kräkningar, neutropeni, illamående, diarré och leukopeni (låga nivåer av leukocyter, en typ av vita 
blodkroppar). Den vanligaste allvarliga biverkningen är neutropeni. 
En fullständig förteckning över biverkningar och restriktioner för Xalkori finns i bipacksedeln. 
Varför godkänns Xalkori? 
Europeiska läkemedelsmyndigheten (EMA) fann att behandling med Xalkori förlänger den tid som 
vuxna med ALK-positiv NSCLC lever utan att sjukdomen förvärras, oavsett om de fått tidigare 
behandling eller inte. För patienter med ROS1-positiv NSCLC noterade myndigheten belägg för en hög 
svarsfrekvens, särskilt hos patienter som tidigare fått andra cancerbehandlingar. 
Xalkori visades också vara effektivt vid behandling av barn med ALK-positivt ALCL eller ALK-positiv IMT 
som inte kunde opereras bort. Även om studien var liten ansågs resultaten, med tanke på att dessa 
sjukdomar är sällsynta, mycket positiva och lovande. 
CHMP fann därför att fördelarna med Xalkori är större än riskerna och rekommenderade att Xalkori 
skulle godkännas för försäljning. 
Vad görs för att garantera säker och effektiv användning av Xalkori? 
Företaget som marknadsför Xalkori kommer att se till att läkare som förväntas förskriva Xalkori får ett 
paket som innehåller läkemedlets produktresumé och ett patientinformationskort som ska ges till 
patienterna. 
Rekommendationer och försiktighetsåtgärder som vårdpersonal och patienter ska iaktta för säker och 
effektiv användning av Xalkori har också tagits med i produktresumén och bipacksedeln. 
Mer information om Xalkori 
Den 23 oktober 2012 beviljades Xalkori ett godkännande för försäljning som gäller i hela EU. 
Mer information om Xalkori finns på EMA:s webbplats: ema.europa.eu/medicines/human/EPAR/xalkori 
Denna sammanfattning uppdaterades senast 11-2022. 
