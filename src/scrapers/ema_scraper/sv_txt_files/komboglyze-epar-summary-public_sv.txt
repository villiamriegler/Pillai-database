EMA/479117/2017 
EMEA/H/C/002059 
Sammanfattning av EPAR för allmänheten 
Komboglyze 
saxagliptin/metformin 
Detta är en sammanfattning av det offentliga europeiska utredningsprotokollet (EPAR) för Komboglyze. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Komboglyze ska användas. 
Praktisk information om hur Komboglyze ska användas finns i bipacksedeln. Du kan också kontakta din 
läkare eller apotekspersonal. 
Vad är Komboglyze och vad används det för? 
Komboglyze är ett diabetesläkemedel som används tillsammans med diet och motion till vuxna med 
typ 2-diabetes för att öka kontrollen av deras blodsockernivåer. Det ges på följande sätt: 
• 
• 
• 
till patienter vars blodsockernivåer inte kontrolleras tillräckligt väl med enbart metformin, 
till patienter som redan behandlas med saxagliptin och metformin som separata tabletter, 
i kombination med andra diabetesläkemedel, däribland insulin, till patienter vars blodsocker inte 
kontrolleras tillräckligt väl med dessa läkemedel och metformin. 
Komboglyze innehåller de aktiva substanserna saxagliptin och metformin. 
Hur används Komboglyze? 
Komboglyze finns som tabletter (2,5 mg/850 mg och 2,5 mg/1 000 mg). Läkemedlet är receptbelagt. Det 
tas som en tablett två gånger dagligen i samband med måltid. Vilken tablettstyrka som ska användas 
beror på dosen av de andra diabetesläkemedel som patienten tog samt på patientens njurfunktion. 
Patienter som inte kontrolleras tillräckligt väl med enbart metformin och som börjar ta Komboglyze ska 
fortsätta med samma dos metformin som de tog tidigare. Om Komboglyze tas med en sulfonureid 
(läkemedel som får kroppen att producera insulin) eller med insulin kan dosen av dessa läkemedel 
behöva sänkas för att undvika hypoglykemi (lågt blodsocker). 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
 
  
 
 
 
 
Hur verkar Komboglyze? 
Vid typ 2-diabetes producerar inte bukspottkörteln tillräckligt med insulin för att kontrollera 
blodsockret eller klarar inte kroppen av att använda insulinet effektivt. Detta leder till höga halter av 
socker (glukos) i blodet. De aktiva substanserna i Komboglyze, saxagliptin och metformin, verkar på 
olika sätt för att hjälpa till att sänka blodsockernivåerna och kontrollera typ 2-diabetes. 
Saxagliptin är en dipeptidylpeptidas 4-hämmare (DPP4-hämmare). Den verkar genom att blockera 
nedbrytningen av inkretinhormoner i kroppen. Dessa hormoner frigörs efter en måltid och stimulerar 
bukspottkörteln till att producera insulin. Genom att öka mängden inkretinhormoner i blodet stimulerar 
saxagliptin bukspottkörteln att producera mer insulin när blodsockernivåerna är höga. Saxagliptin 
fungerar inte när blodsockernivån är låg. Saxagliptin minskar också den mängd glukos som bildas i levern 
genom att höja insulinnivåerna och sänka nivåerna av hormonet glukagon. Saxagliptin har varit godkänt i 
EU sedan 2009 under namnet Onglyza. 
Den aktiva substansen metformin verkar i huvudsak genom att förhindra bildandet av socker och 
minska dess upptag i tarmen. Metformin har funnits i EU sedan 1950-talet. 
Vilken nytta med Komboglyze har visats i studierna? 
Flera studier på patienter med typ 2-diabetes har visat att kombinationen av de aktiva substanserna i 
Komboglyze, saxagliptin och metformin, effektivt sänker patienternas blodsocker. I samtliga studier var 
huvudeffektmåttet sänkningen av nivån i blodet av en substans som kallas glykosylerat hemoglobin 
(HbA1c) efter 24 veckors behandling. Detta ger en indikation på hur väl blodsockret kontrolleras. 
• 
• 
• 
• 
I en studie undersöktes effekterna av saxagliptin som tillägg till metformin på 160 patienter. 
Resultaten visade att HbA1c-nivåerna hos patienterna som tog saxagliptin med metformin föll med 
runt 0,6 procentenheter, jämfört med en nedgång med 0,2 procentenheter hos patienterna som 
tog placebo (en overksam behandling) med metformin. 
I ytterligare fem studier undersöktes effekterna av saxagliptin som enda läkemedel eller i 
kombination med metformin, jämfört med antingen placebo eller ett annat diabetesläkemedel (en 
sulfonureid eller sitagliptin) hos över 4 000 patienter. Resultaten visade att tillägg av saxagliptin till 
metformin effektivt sänker HbA1c-nivåerna. 
I en studie på 455 patienter jämfördes saxagliptin med placebo vid tillägg till insulin, med eller 
utan metformin. HbA1c-nivåerna sjönk med omkring 0,7 procentenheter hos patienter som fick 
tillägg av saxagliptin, jämfört med en nedgång med omkring 0,3 procentenheter hos patienter som 
fick tillägg av placebo. 
I en studie på 257 patienter jämfördes saxagliptin med placebo vid tillägg till metformin och en 
sulfonureid. En sänkning med 0,7 procentenheter sågs hos patienter som fick saxagliptin, 
metformin och en sulfonureid jämfört med en sänkning med 0,1 procentenheter hos patienter som 
fick placebo istället för saxagliptin. 
•  En studie på 534 patienter vars blodsockernivåer inte kontrollerades tillräckligt väl med enbart 
metformin visade att när saxagliptin och dapagliflozin togs tillsammans med metformin, så sänkte 
de HbA1c-nivåerna med 1,5 procentenheter, jämfört med en sänkning med 0,9 procentenheter 
med saxagliptin och metformin samt 1,2 procentenheter med dapagliflozin och metformin. HbA1c-
nivåerna låg i genomsnitt runt 9 procent vid studiestarten. 
•  En studie på 315 patienter vars blodsockernivåer inte kontrollerades tillräckligt väl med metformin 
och dapagliflozin visade att tillägg av saxagliptin till dapagliflozin och metformin sänkte HbA1c-
nivåerna med 0,5 procentenheter, jämfört med en sänkning med 0,2 procentenheter när placebo 
Komboglyze  
Sida 2/3 
 
 
 
 
lades till behandling med dapagliflozin och metformin. HbA1c-nivåerna låg runt 8 procent vid 
studiestarten. 
•  En studie på 320 patienter som inte kontrollerades med metformin och saxagliptin visade att 
tillägg av dapagliflozin till behandling med saxagliptin och metformin sänkte HbA1c-nivåerna med 
0,8 procentenheter, jämfört med en sänkning med 0,1 procentenheter när placebo lades till 
saxagliptin och metformin. 
Vilka är riskerna med Komboglyze? 
De vanligaste biverkningarna som orsakas av saxagliptin använt tillsammans med metformin (uppträder 
hos mellan 1 och 10 patienter av 100) är övre luftvägsinfektion (infektion i näsa och svalg), 
urinvägsinfektion (infektion i de strukturer som leder urinen såsom urinblåsan), gastroenterit (diarré och 
kräkningar), sinusit (bihåleinflammation), nasofaryngit (inflammation i näsa och hals), huvudvärk och 
kräkningar. En fullständig förteckning över biverkningar som rapporterats för saxagliptin och metformin 
finns i bipacksedeln. 
Komboglyze får inte ges till patienter som är överkänsliga (allergiska) mot saxagliptin eller metformin 
eller något annat innehållsämne, eller som någonsin har haft en svår allergisk reaktion mot en DPP4-
hämmare. Det får inte ges till patienter med diabetisk ketoacidos eller diabetisk prekoma (ett allvarligt 
tillstånd som kan uppstå vid diabetes), patienter med måttligt till allvarligt nedsatt njurfunktion eller 
med akuta (plötsligt insättande) tillstånd som kan påverka njurfunktionen, patienter med sjukdomar 
som kan ge syrebrist i vävnaden såsom hjärtsvikt eller andningssvårigheter, patienter med nedsatt 
leverfunktion, alkoholförgiftning eller alkoholism. Det får inte ges till kvinnor som ammar. 
Varför har Komboglyze godkänts? 
Komboglyze har visat sig bidra till att sänka blodsockernivåerna och det ger inga oväntade 
biverkningar. Europeiska läkemedelsmyndigheten fann därför att nyttan med Komboglyze är större än 
riskerna och rekommenderade att Komboglyze skulle godkännas för försäljning. 
Vad görs för att garantera säker och effektiv användning av Komboglyze? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Komboglyze har tagits med i produktresumén och 
bipacksedeln. 
Mer information om Komboglyze 
Den 24 november 2011 beviljade Europeiska kommissionen ett godkännande för försäljning av 
Komboglyze som gäller i hela EU. 
EPAR för Komboglyze finns i sin helhet på EMA:s webbplats ema.europa.eu/Find medicine/Human 
medicines/European Public Assessment Reports. Mer information om behandling med Komboglyze finns 
i bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 06-2017. 
Komboglyze  
Sida 3/3 
 
 
 
 
