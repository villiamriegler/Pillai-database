Bilaga IV 
Vetenskapliga slutsatser  
 
 
 
 
 
 
 
 
 
 
 
 
 
 
 
 
 
Vetenskapliga slutsatser  
Kroniskt obstruktiv lungsjukdom (KOL) karakteriseras av bestående, oftast gradvist tilltagande, 
luftflödeshinder och ökat inflammatoriskt svar i luftvägar och lungor. Exacerbationer och komorbiditet 
bidrar vid bedömning av den totala svårighetsgraden hos enskilda patienter [Global Initiative for 
Obstructive Lung Disease (GOLD), 2015]. Symtomen på KOL är dyspné, kronisk hosta och kronisk 
sputumproduktion. Akuta episoder av förvärrad sjukdom (exacerbationer) förekommer ofta. 
Inhalationskortikosteroider (ICS) är en allmänt använd behandling av KOL, både som enskild 
komponent och i kombination med en långverkande beta2-agonist (LABA). Den terapeutiska effekten 
av inhalationskortikosteroider anses bero på minskad luftvägsinflammation, men ICS effekter vid KOL 
är komplexa och verkningsmekanismen inte helt klarlagd (Finney m.fl., 2014, Jen m.fl., 2012). ICS är 
dock ett viktigt behandlingsalternativ för en del patientgrupper, vilket beskrivs i vissa 
behandlingsriktlinjer (GOLD-rapporten, 2015). 
De ICS-innehållande produkter som är godkända inom EU för behandling av KOL innehåller de aktiva 
substanserna beklometason, flutikasonpropionat, flutikasonfuroat, budesonid och funisolid. Samtliga 
dessa produkter är receptbelagda. Beräkningar baserade på inlämnade data tyder på att den totala 
exponeringen för ICS som läkemedelsklass ligger runt tiotals miljoner patienter. 
Den första signalen om ökad risk för lunginflammation hos KOL-patienter som behandlas med ICS kom 
i TORCH-studien (Calverley m.fl., 2007), en stor klinisk studie över tre års behandling där man 
jämförde kombinationen flutikasonpropionat/salmeterol med dess ingående komponenter samt med 
placebo hos KOL-patienter. Sedan dessa har andra produkter som innehåller ICS granskats. Man ansåg 
att data om risken för pneumoni vid användning av dessa produkter till KOL-patienter borde ses över i 
sin helhet för att få en bättre beskrivning av risken för pneumoni i denna patientgrupp. Den 
27 april 2015 inledde därför Europeiska kommissionen ett hänskjutningsförfarande i enlighet med 
artikel 31 i direktiv 2001/83/EG till följd av farmakovigilansuppgifter och uppmanade PRAC (kommittén 
för säkerhetsövervakning och riskbedömning av läkemedel) att bedöma hur ovan nämnda farhågor 
påverkar nytta-riskförhållandet för ICS-innehållande läkemedel som är indicerade för behandling av 
KOL, samt att utfärda en rekommendation om huruvida gällande godkännanden för försäljning bör 
kvarstå, ändras, tillfälligt upphävas eller återkallas. 
PRAC antog en rekommendation den 17 mars 2016, vilken sedan beaktades av CHMP (kommittén för 
humanläkemedel), i enlighet med artikel 107k i direktiv 2001/83/EG. 
Övergripande sammanfattning av PRAC:s vetenskapliga utvärdering 
Efter att resultaten av TORCH-studien offentliggjordes 2007 har flera omfattande metaanalyser av 
sammanslagna data utförts. Även om det finns flera punkter i de studier som ingår i metaanalyserna 
som kan kritiseras, t.ex. svårigheter att exakt identifiera pneumoni (särskilt i förstudier till TORCH), 
variationer i deltagarpopulationer och jämförelseläkemedel, olika frekvens för avhopp från studierna, 
och prövningar utan tillräcklig statistisk styrka att specifikt detektera pneumoni, kunde man se ett 
konsekvent samband mellan användning av ICS och en ökad risk för pneumoni hos KOL-patienter i 
metaanalyserna. Generellt stämde resultaten från utförda observationsstudier överens med resultaten 
från de randomiserade kliniska prövningarna. Man ansåg därför att det fortfarande finns stöd för 
slutsatsen att behandling med ICS ökar risken för pneumoni hos KOL-patienter.  
Inga kliniska prövningar undersökte risken för pneumoni vid ICS-behandling genom direkta 
jämförelser. Det finns endast indirekta jämförelser i metaanalyser/systematiska granskningar eller 
observationsstudier, främst mellan budesonid och flutikason. Resultat från äldre metaanalyser och 
observationsstudier varierade också. I några fann man en högre risk för pneumoni vid användning av 
flutikason än budesonid och i andra fann man ingen skillnad. På grund av variationerna i kliniska data 
 
 
 
och ett flertal osäkerheter vad gäller studiemetoderna finns det ingen avgörande klinisk evidens för att 
det skulle finnas några skillnader inom läkemedelsklassen inhalerade kortikosteroider vad gäller 
riskens storlek. 
PRAC drog därför slutsatsen att pneumoni (hos KOL-patienter) skulle läggas till som en vanlig 
biverkning i produktinformationen till alla produkter som innehåller ICS. För produkter som har en 
riskhanteringsplan ska ”ökad risk för pneumoni hos KOL-patienter” anses vara en viktig identifierad 
risk.  
PRAC menade att risken för pneumoni vid ICS-behandling måste bedömas i det aktuella 
sammanhanget eftersom pneumoni är en inneboende komorbiditet vid KOL, där vissa predisponerande 
faktorer gör en del KOL-patienter känsligare för denna risk än andra. Man insåg även att 
differentialdiagnostiken mellan pneumoni och en KOL-exacerbation kan vara svår. För att minska 
risken för pneumoni ansåg PRAC att en varning ska läggas till i produktinformationen riktad till 
sjukvårdspersonal och patienter, som handlar om att vara uppmärksam på möjlig utveckling av 
pneumoni hos patienter med KOL, med beaktande av de likartade symtomen hos pneumoni och en 
KOL-exacerbation. 
Avslutningsvis beaktade PRAC effekten av responsen på ICS-dosen samt inverkan av LABA och andra 
samtidiga läkemedel på pneumonirisken hos KOL-patienter. Det finns vissa belägg för att en högre 
steroiddos ökar risken för pneumoni. Det anses finnas en sannolikhet för en mekanism som gör att en 
högre dos kortikosteroider leder till kraftigare immunsuppression i lungorna och större risk för 
pneumoni, men detta har inte visats på ett avgörande sätt i alla studier. PRAC menade att detta skulle 
återspeglas i produktinformationen. På grund av alltför få data om eventuella effekter av andra 
läkemedelsklasser som ordineras vid KOL kunde inga slutsatser dras gällande inverkan av samtidiga 
läkemedel på pneumonirisken hos KOL-patienter. 
Sammanfattningsvis fann PRAC att nytta-riskförhållandet för produkter som innehåller ICS var fortsatt 
gynnsamt, förutsatt att de föreslagna ändringarna görs i produktinformationen. 
Skäl till PRAC:s rekommendation  
• 
• 
• 
• 
• 
• 
PRAC beaktade förfarandet enligt artikel 31 i direktiv 2001/83/EG som var följden av 
farmakovigilansuppgifter för läkemedel innehållande inhalationskortikosteroider (ICS) 
indicerade för behandling av kroniskt obstruktiv lungsjukdom (KOL). 
PRAC granskade de data som inlämnats av innehavarna av godkännande för försäljning vad 
gäller den ökade risken för pneumoni hos KOL-patienter vid behandling med ICS-innehållande 
läkemedel.  
PRAC drog slutsatsen att de uppgifter som inlämnats visar på ett orsakssamband mellan ICS-
innehållande produkter och ökad risk för pneumoni hos KOL-patienter. 
PRAC drog också slutsatsen att det inte finns några avgörande belägg för några skillnader inom 
läkemedelsklassen ICS-innehållande produkter vad gäller riskens omfattning. 
PRAC ansåg att det finns vissa belägg för en ökad risk för pneumoni med ökande steroiddos, 
men detta har inte slutgiltigt kunnat visas i alla studier. 
Enligt PRAC bör den ökade risken för pneumoni omnämnas i produktinformationen för alla ICS-
innehållande produkter indicerade för behandling av KOL, med en varning till 
sjukvårdspersonal och patienter om att vara uppmärksamma på möjlig utveckling av pneumoni 
hos KOL-patienter, med beaktande av de likartade symtomen hos pneumoni och en KOL-
exacerbation.  
 
 
 
Kommittén fann därför att nytta-riskförhållandet för ICS-innehållande läkemedel är fortsatt gynnsamt 
vid behandling av KOL-patienter, med beaktande av de överenskomna ändringarna i 
produktinformationen.  
Kommittén rekommenderar därför att villkoren för godkännandena för försäljning ändras för ICS-
innehållande läkemedel indicerade för behandling av KOL. 
CHMP:s yttrande 
Efter att ha granskat PRAC:s rekommendation instämmer CHMP i PRAC:s övergripande slutsatser och 
skäl till rekommendation. 
 
 
 
