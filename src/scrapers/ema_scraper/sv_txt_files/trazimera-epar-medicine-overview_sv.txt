EMA/426663/2018 
EMEA/H/C/004463 
Trazimera (trastuzumab) 
Sammanfattning av Trazimera och varför det är godkänt inom EU 
Vad är Trazimera och vad används det för? 
Trazimera är ett läkemedel mot cancer som används för att behandla följande sjukdomar: 
• 
Tidig bröstcancer (när cancern har spridit sig i bröstet eller till körtlarna under armen men inte till 
andra delar av kroppen) efter kirurgi, kemoterapi (läkemedel för behandling av cancer) och 
strålbehandling om tillämpbart. Det kan också ges tidigare under behandlingen, i kombination med 
kemoterapi. Vid lokalt avancerade cancerformer (inräknat de som är inflammatoriska) eller som är 
mer än 2 cm breda ges Trazimera före kirurgi i kombination med kemoterapi och sedan igen som 
enda läkemedel efter kirurgi. 
•  Metastaserad bröstcancer (cancer som har spridit sig till andra delar av kroppen). Det används 
som enda läkemedel när andra behandlingar inte har verkat eller inte är lämpliga. Det ges också i 
kombination med andra cancerläkemedel: med paklitaxel eller docetaxel, eller med en annan klass 
av läkemedel som kallas aromatashämmare. 
•  Metastaserad magcancer, i kombination med cisplatin och antingen kapecitabin eller 5-fluorouracil 
(andra cancerläkemedel). 
Trazimera kan bara ges när cancern ”överuttrycker HER2”. Detta innebär att cancern producerar stora 
mängder av ett protein som kallas HER2 på cancercellerna. HER2 överuttrycks hos omkring en 
fjärdedel av patienterna med bröstcancer och en femtedel av patienterna med magcancer. 
Trazimera är en biosimilar (liknande biologiskt läkemedel), vilket innebär att Trazimera i hög grad 
liknar ett annat biologiskt läkemedel (”referensläkemedel”) som redan är godkänt i EU. 
Referensläkemedlet för Trazimera är Herceptin. Mer information om biosimilarer finns här. 
Trazimera innehåller den aktiva substansen trastuzumab. 
Hur används Trazimera? 
Trazimera är receptbelagt och behandling ska inledas av läkare med erfarenhet av att använda 
läkemedel mot cancer. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
Det ges genom infusion (dropp) i en ven under 90 minuter varje vecka eller var 3:e vecka vid 
bröstcancer, och var 3:e vecka vid magcancer. Vid tidig bröstcancer ges behandlingen under ett år 
eller tills sjukdomen kommer tillbaka. Vid metastaserad bröstcancer eller magcancer fortsätter 
behandlingen att ges så länge den är effektiv. Dosen beror på patientens kroppsvikt, på det tillstånd 
som ska behandlas och om Trazimera ges varje vecka eller var 3:e vecka. 
Infusionen kan orsaka allergiska reaktioner, varför patienten ska övervakas under och efter infusionen. 
Patienter som inte får betydliga reaktioner mot den första 90 minuter långa infusionen kan få 
efterföljande infusioner under 30 minuter. 
För att få mer information om hur du använder Trazimera, läs bipacksedeln eller tala med läkare eller 
apotekspersonal. 
Hur verkar Trazimera? 
Den aktiva substansen i Trazimera, trastuzumab, är en monoklonal antikropp (en typ av protein) som 
utformats för att känna igen och binda till HER2-proteinet. Genom att binda till HER2 aktiverar 
trastuzumab celler i immunsystemet, som sedan dödar tumörcellerna. Trastuzumab hindrar också 
HER2 från att sända ut signaler som får tumörcellerna att växa. 
Vilka fördelar med Trazimera har visats i studierna? 
Laboratoriestudier där Trazimera jämfördes med Herceptin har visat att den aktiva substansen i 
Trazimera är mycket lik den i Herceptin vad gäller struktur, renhet och biologisk aktivitet. Studier har 
också visat att Trazimera producerar liknande halter av den aktiva substansen i kroppen som 
Herceptin. 
Dessutom visade en huvudstudie på 707 patienter med metastaserad bröstcancer som överuttryckte 
HER2 att Trazimera var lika effektivt vid behandling av tillståndet som Herceptin. I denna studie hade 
63 procent av patienterna som fick Trazimera ett komplett eller partiellt svar på behandling jämfört 
med 67 procent av dem som fick Herceptin. 
Eftersom Trazimera är en biosimilar behöver inte studierna om trastuzumabs effekt och säkerhet som 
utförts med Herceptin utföras på nytt med Trazimera. 
Vilka är riskerna med Trazimera? 
De vanligaste eller svåraste biverkningarna som orsakas av Trazimera är hjärtproblem, reaktioner i 
samband med infusionen av Trazimera, sänkta nivåer av blodkroppar (särskilt av vita blodkroppar), 
infektioner och lungproblem. 
Trazimera kan vara kardiotoxiskt (skadligt för hjärtat) och bland annat orsaka hjärtsvikt (när hjärtat 
inte arbetar som det ska). Försiktighet ska iakttas om det ges till patienter som redan har hjärtproblem 
eller högt blodtryck, och hjärtfunktionen ska kontrolleras hos alla patienter under och efter behandling. 
Trazimera får inte ges till personer som är överkänsliga (allergiska) mot trastuzumab, musproteiner 
eller mot något innehållsämne. Det får inte ges till patienter vars avancerade cancer orsakar allvarliga 
andningsproblem, också under vila, eller som behöver syrgasbehandling. 
En fullständig förteckning över biverkningar och restriktioner finns i bipacksedeln. 
Trazimera (trastuzumab)  
EMA/426663/2018 
Sida 2/3 
 
 
 
Varför är Trazimera godkänt i EU? 
Europeiska läkemedelsmyndigheten (EMA) fann att det styrkts att Trazimera i enlighet med EU:s krav 
för biosimilarer har en kvalitets-, säkerhets- och effektprofil som på det hela taget är jämförbar med 
profilen för Herceptin. EMA fann därför att fördelarna är större än de konstaterade riskerna, liksom för 
Herceptin och att Trazimera kan godkännas för försäljning. 
Vad görs för att garantera säker och effektiv användning av Trazimera? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Trazimera har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Trazimera utvärderas noggrant och nödvändiga åtgärder för att 
skydda patienter vidtas. 
Mer information om Trazimera 
Mer information om Trazimera finns på EMA:s webbplats: ema.europa.eu/Find medicine/Human 
medicines/European public assessment reports. 
Trazimera (trastuzumab)  
EMA/426663/2018 
Sida 3/3 
 
 
 
