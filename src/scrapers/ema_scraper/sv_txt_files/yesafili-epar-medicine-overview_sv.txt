EMA/359824/2023 
EMEA/H/C/006022 
Yesafili (aflibercept) 
Sammanfattning av Yesafili och varför det är godkänt inom EU 
Vad är Yesafili och vad används det för? 
Yesafili är ett läkemedel som används för att behandla vuxna med följande tillstånd: 
•  Den våta formen av åldersrelaterad makuladegeneration (AMD), en sjukdom som drabbar den 
centrala delen av näthinnan (den s.k. gula fläcken eller makula) i ögats bakre del. Den våta formen 
av AMD orsakas av koroidal kärlnybildning (onormal tillväxt av blodkärl under makulan), vilket kan 
leda till att vätska och blod läcker och orsakar svullnad. 
•  Synnedsättning till följd av makulaödem (svullnad i gula fläcken) som antingen beror på blockering 
av huvudvenen som för blod från näthinnan (ett tillstånd som kallas central retinal venocklusion, 
CRVO), eller på blodproppar i mindre grenvener i näthinnan (så kallad grenvensocklusion, BRVO). 
•  Synnedsättning till följd av makulaödem som orsakas av diabetes. 
•  Synnedsättning till följd av myopisk koroidal neovaskularisering (en allvarlig typ av närsynthet där 
ögongloben fortsätter att växa och blir längre än den ska). 
Yesafili är en biosimilar (liknande biologiskt läkemedel), vilket innebär att det i hög grad liknar ett 
annat biologiskt läkemedel (”referensläkemedel”) som redan är godkänt i EU. Referensläkemedlet för 
Yesafili är Eylea. Mer information om biosimilarer finns här. 
Yesafili innehåller den aktiva substansen aflibercept. 
Hur används Yesafili? 
Yesafili finns som injektionsflaskor innehållande en lösning för intravitreal injektion (injektion i 
glaskroppen, den geléliknande vätskan i ögat). Yesafili är receptbelagt och får bara ges av läkare med 
erfarenhet av att ge intravitreala injektioner. 
Yesafili ges som en injektion i det drabbade ögat, vilket upprepas efter behov med ett intervall på 
minst en månad. Hur ofta injektionerna ges beror på det tillstånd som behandlas och hur patienten 
svarar på behandlingen. 
För mer information om hur du använder Yesafili, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
 
 
 
 
 
Hur verkar Yesafili? 
Den aktiva substansen i Yesafili, aflibercept, är ett protein som har modifierats för att fästa vid och 
blockera effekterna av ämnet vaskulär endotelial tillväxtfaktor A (VEGF-A). Det kan också fästa vid 
andra proteiner, såsom placentatillväxtfaktor (PlGF). VEGF-A och PlGF medverkar till den onormala 
tillväxten av blodkärl. Genom att blockera dessa ämnen minskar aflibercept tillväxten av onormala 
blodkärl och kontrollerar läckage och svullnad. 
Vilka fördelar med Yesafili har visats i studierna? 
Laboratoriestudier där Yesafili jämfördes med Eylea har visat att den aktiva substansen i Yesafili är 
mycket lik den i Eylea vad gäller struktur, renhet och biologisk aktivitet. Studier har också visat att 
behandling med Yesafili leder till liknande halter av den aktiva substansen i kroppen som vid 
behandling med Eylea. 
Dessutom visade en studie på 355 patienter med diabetesrelaterat makulaödem att behandling med 
Yesafili ledde till förbättringar av tillståndet som var jämförbara med dem som sågs med Eylea. I 
denna studie förbättrades det genomsnittliga antalet bokstäver som patienterna kunde känna igen vid 
en vanlig synundersökning med omkring sju i båda grupperna efter åtta veckors behandling. 
Eftersom Yesafili är en biosimilar behöver inte studierna om aflibercepts effekt och säkerhet som 
utförts med Eylea utföras på nytt med Yesafili. 
Vilka är riskerna med Yesafili? 
Yesafilis säkerhet har utvärderats, och på grundval av studien anses läkemedlets biverkningar vara 
jämförbara med dem som referensläkemedlet Eylea ger upphov till. 
En fullständig förteckning över biverkningar och restriktioner för Yesafili finns i bipacksedeln. 
De vanligaste biverkningarna som orsakas av Yesafili (kan förekomma hos fler än 1 av 20 användare) 
är konjunktival blödning (blödning från de små blodkärlen i ögats främre del till följd av injektionen), 
näthinneblödning (blödning i ögats bakre del), försämrad syn, ögonsmärta, glaskroppsavlossning (den 
gelliknande substansen i ögat lossnar), katarakt (grumling av ögonlinsen), glaskroppsgrumlingar (små, 
mörka fläckar som rör sig i synfältet) och ökat intraokulärt tryck (ökning av trycket i ögat). 
Allvarliga injektionsrelaterade biverkningar (har uppträtt vid färre än 1 av cirka 2 000 injektioner i 
studier) är blindhet, endoftalmit (inflammation i ögat), katarakt, ökat intraokulärt tryck, 
glaskroppsblödning (blödning i den gelliknande vätskan i ögat, vilket orsakar tillfällig synförlust) och 
glaskropps- eller näthinneavlossning (näthinnan lossnar och förlorar sin normala position i ögats bakre 
del). 
Yesafili får inte ges till patienter som har eller tros ha okulära eller periokulära infektioner (infektioner i 
eller runt ögonen), eller till patienter som har svåra inflammationer inuti ögat. 
Varför är Yesafili godkänt i EU? 
Europeiska läkemedelsmyndigheten (EMA) fann att det styrkts att Yesafili i enlighet med EU:s krav för 
biosimilarer har en struktur, renhet och biologisk aktivitet som i hög grad liknar Eyleas och att det 
fördelas i kroppen på samma sätt. Dessutom har studier på patienter med diabetesrelaterat 
makulaödem visat att Yesafiili är lika säkert och effektivt som Eylea vid denna indikation. 
Yesafili (aflibercept)  
EMA/359824/2023  
Sida 2/3 
 
 
 
Alla dessa data ansågs räcka för att dra slutsatsen att Yesafili kommer att verka på samma sätt som 
Eylea vad gäller effekt och säkerhet vid dess godkända användningar. EMA fann därför att fördelarna 
med Yesafili är större än de konstaterade riskerna, liksom för Eylea, och att Yesafili kan godkännas för 
försäljning i EU. 
Vad görs för att garantera säker och effektiv användning av Yesafili? 
Företaget som marknadsför Yesafili kommer att tillhandahålla informationspaket till patienterna för att 
de ska kunna förbereda sig för behandlingen, känna igen allvarliga biverkningar och veta när de ska 
söka akut läkarvård. Företaget kommer också att tillhandahålla material till läkare för att minimera 
riskerna i samband med injektionerna i ögat. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Yesafili har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Yesafili kontinuerligt. Misstänkta 
biverkningar som har rapporterats för Yesafili utvärderas noggrant och nödvändiga åtgärder vidtas för 
att skydda patienterna. 
Mer information om Yesafili 
Mer information om Yesafili finns på EMA:s webbplats: ema.europa.eu/medicines/human/EPAR/yesafili. 
Yesafili (aflibercept)  
EMA/359824/2023  
Sida 3/3 
 
 
 
