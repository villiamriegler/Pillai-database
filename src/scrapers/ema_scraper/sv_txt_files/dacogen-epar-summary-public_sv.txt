EMA/344257/2016 
EMEA/H/C/002221 
Sammanfattning av EPAR för allmänheten 
Dacogen 
decitabin 
Detta är en sammanfattning av det offentliga europeiska utredningsprotokollet (EPAR) för Dacogen. 
Det förklarar hur kommittén för humanläkemedel (CHMP) bedömt läkemedlet och hur den kommit 
fram till sitt ställningstagande om att bevilja godkännande för försäljning och sina rekommendationer 
om hur läkemedlet ska användas. 
Vad är Dacogen? 
Dacogen är ett pulver som bereds till en infusionsvätska, lösning (ges som dropp i en ven). Det 
innehåller den aktiva substansen decitabin. 
Vad används Dacogen för? 
Dacogen används för behandling av vuxna med nydiagnostiserad akut myeloid leukemi (AML), en typ 
av cancer som påverkar de vita blodkropparna. Det ges till patienter för vilka standardiserad 
induktionskemoterapi (initial behandling med cancerläkemedel) inte är lämplig. 
Eftersom antalet patienter med AML är litet betraktas sjukdomen som sällsynt och Dacogen 
klassificerades som särläkemedel (ett läkemedel som används vid sällsynta sjukdomar) den 8 juni 
2006. 
Hur används Dacogen? 
Dacogen är receptbelagt. Behandling med Dacogen bör påbörjas i samråd med en läkare med 
erfarenhet av att ge kemoterapi. 
Dacogen ges som en infusion i en ven under en timme. Dosen beräknas med hjälp av patientens längd 
och vikt. Under en fyra veckors behandlingscykel ges Dacogen dagligen under de första fem dagarna. 
Minst fyra behandlingscykler rekommenderas men de kan fortsätta så länge AML hålls under kontroll. 
Om en patient får vissa allvarliga biverkningar kan läkaren besluta att skjuta upp eller avbryta 
behandlingen med Dacogen. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
  
 
 
 
 
Hur verkar Dacogen? 
Den aktiva substansen i Dacogen, decitabin, är en cytidindeoxinukleosidanalog. Detta innebär att den 
liknar en cytidindeoxinukleosid, en grundläggande komponent i cellernas genetiska material. I kroppen 
omvandlas decitabin till decitabintrifosfat som sedan införlivas i DNA, där det blockerar aktiviteten av 
enzymer som kallas DNA-metyltransferaser (DNMT). Dessa enzymer främjar utvecklingen och 
progressionen av cancer. Genom att blockera DNMT blockerar decitabin tumörcellernas förökning, 
vilket leder till att de dör. 
Hur har Dacogens effekt undersökts? 
Dacogen har undersökts i en huvudstudie på 485 vuxna som nyligen diagnostiserats med AML, men för 
vilka standardiserad induktionskemoterapi inte var lämplig. Dacogen jämfördes antingen med 
understödjande vård (alla läkemedel eller tekniker som kan hjälpa patienter, utom läkemedel eller 
operation mot cancer) eller lågdos-cytarabin (ett annat cancerläkemedel). Behandlingen gavs så länge 
patienterna hade nytta av den. Det viktigaste måttet på effekt var hur länge patienterna levde. 
Vilken nytta har Dacogen visat vid studierna? 
Patienter som fick Dacogen levde i genomsnitt 7,7 månader jämfört med 5,0 månader för patienter 
som fick understödjande vård eller behandling med cytarabin. 
Vilka är riskerna med Dacogen? 
De vanligaste biverkningarna som orsakas av Dacogen (uppträder hos mer än 35 procent av 
patienterna) är feber, anemi (lågt antal röda blodkroppar) och trombocytopeni (lågt antal blodplättar). 
De vanligaste svåra biverkningarna (uppträder hos mer än 20 procent av patienterna) är pneumoni 
(lunginfektion), trombocytopeni, neutropeni (lågt antal neutrofiler i blodet, en typ av vit blodkropp), 
febril neutropeni (lågt antal vita blodkroppar i blodet tillsammans med feber) samt anemi. 
Dacogen får inte ges till personer som ammar. Eftersom det inte är känt om den aktiva substansen 
utsöndras i bröstmjölk måste ammande patienter sluta amma om de behöver behandling med 
Dacogen. 
En fullständig förteckning över restriktioner och biverkningar som rapporterats för Dacogen finns i 
bipacksedeln. 
Varför har Dacogen godkänts? 
CHMP noterade att den förbättrade överlevnaden som setts med Dacogen hos patienter med AML var 
måttlig men relevant, eftersom nyttan med de nuvarande behandlingarna är begränsad hos patienter 
för vilka standardiserad induktionskemoterapi inte är lämplig. Det fanns inga större säkerhetsproblem 
med Dacogen och den totala säkerhetsprofilen liknade den för lågdos-cytarabin, undantaget vissa 
biverkningar, såsom infektioner och neutropeni, som var vanligare med Dacogen. CHMP fann att 
nyttan med Dacogen är större än riskerna och rekommenderade att Dacogen skulle godkännas för 
försäljning. 
Vad görs för att garantera säker och effektiv användning av Dacogen? 
Rekommendationer och försiktighetsåtgärder som vårdpersonal och patienter ska vidta för säker och 
effektiv användning av Dacogen har tagits med i produktresumén och bipacksedeln. 
Dacogen 
EMA/344257/2016 
Sida 2/3 
 
 
 
 
Mer information om Dacogen 
Den 20 september 2012 beviljade Europeiska kommissionen ett godkännande för försäljning av 
Dacogen som gäller i hela EU. 
EPAR finns i sin helhet på EMA:s webbplats: ema.europa.eu/Find medicine/Human medicines/European 
public assessment reports. Mer information om behandling med Dacogen finns i bipacksedeln (ingår 
också i EPAR). Du kan också kontakta din läkare eller apotekspersonal. 
Sammanfattningen av ställningstagandet om Dacogen från kommittén för särläkemedel finns på EMA:s 
webbplats: ema.europa.eu/Find medicine/Human medicines/Rare disease designation. 
Denna sammanfattning uppdaterades senast 06-2016. 
Dacogen 
EMA/344257/2016 
Sida 3/3 
 
 
 
 
