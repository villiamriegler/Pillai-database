EMA/837969/2022 
EMEA/H/C/005483 
Pluvicto (lutetium (177Lu) vipivotidtetraxetan) 
Sammanfattning av Pluvicto och varför det är godkänt inom EU 
Vad är Pluvicto och vad används det för? 
Pluvicto är ett läkemedel som används för att behandla cancer i prostatan (en körtel i det manliga 
fortplantningssystemet). Det används när cancern är metastaserande (sprider sig till andra delar av 
kroppen), progressiv, kastrationsresistent (förvärras trots behandling för att sänka nivåerna av det 
manliga könshormonet testosteron), och cancercellerna har ett protein som kallas prostataspecifikt 
membranantigen (PSMA) på sin yta (PSMA-positiv prostatacancer). 
Pluvicto används tillsammans med androgen deprivationsbehandling (behandling för att minska 
produktionen av manliga könshormoner) hos vuxna som tidigare behandlats med 
androgenreceptorhämmare (läkemedel mot prostatacancer) samt ett läkemedel i den grupp av 
cancerläkemedel som kallas taxaner. Androgenreceptorhämmare kan också läggas till vid behandling 
med Pluvicto och androgen deprivationsbehandling. 
Pluvicto är ett radioaktivt läkemedel (ett läkemedel som avger en liten mängd radioaktivitet) som 
innehåller den aktiva substansen lutetium (177Lu) vipivotidtetraxetan. 
Hur används Pluvicto? 
Eftersom Pluvicto avger radioaktivitet används det bara i särskilda kontrollerade områden och måste 
ges till patienter av hälso- och sjukvårdspersonal som är kvalificerad och godkänd för att använda 
radiofarmaka. 
Innan behandlingen inleds ska läkaren kontrollera att patientens tumörer har PSMA på sina cellytor 
med positronemissionstomografi (PET). 
Pluvicto ges genom injektion eller infusion (dropp) i en ven en gång var sjätte vecka i upp till 
sammanlagt 6 doser. 
Blodprov kommer att tas före och under behandlingen för att upptäcka vissa biverkningar i ett tidigt 
skede. Baserat på resultaten av dessa tester och eventuella biverkningar som patienten kan drabbas 
av kan läkaren besluta att skjuta upp, ändra eller avbryta behandlingen med Pluvicto. 
För mer information om Pluvicto, däribland försiktighetsåtgärder som ska vidtas för att begränsa 
exponeringen för radioaktivitet för patienter och personer i deras närhet, läs bipacksedeln eller tala 
med läkare eller apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Hur verkar Pluvicto? 
Pluvicto verkar genom att binda till det PSMA-protein som finns på ytan av prostatacancercellerna. Den 
avgivna radioaktiviteten dödar de tumörceller den är bunden till, men har liten effekt på närliggande 
celler. 
Vilka fördelar med Pluvicto har visats i studierna? 
Pluvicto har visat sig vara effektivt när det gäller att förlänga den tid som patienterna lever utan att 
deras cancer förvärras och den tid de lever totalt. 
I en huvudstudie på 831 patienter med progressiv, metastatisk, kastrationsresistent och PSMA-positiv 
prostatacancer behandlades 551 patienter med Pluvicto tillsammans med andra behandlingar mot 
prostatacancer (bästa standardbehandling) och 280 patienter fick endast standardbehandling. Studien 
visade att patienter som fick Pluvicto i genomsnitt levde i 8,7 månader utan att deras cancer 
förvärrades, jämfört med 3,4 månader i genomsnitt för dem som enbart fick standardbehandling. 
Dessutom levde patienter som behandlades med Pluvicto i genomsnitt 15,3 månader, medan de som 
fick standardbehandling levde i 11,3 månader. 
Vilka är riskerna med Pluvicto? 
De vanligaste biverkningarna som orsakas av Pluvicto (kan förekomma hos fler än 1 av 10 användare) 
är trötthet, muntorrhet, illamående, anemi (låga halter av röda blodkroppar), minskad aptit och 
förstoppning. 
De vanligaste allvarliga biverkningarna (kan förekomma hos upp till 1 av 20 användare) är anemi, 
trombocytopeni (lågt antal blodplättar), lymfopeni (låga nivåer av lymfocyter, en typ av vita 
blodkroppar) och trötthet. 
En fullständig förteckning över biverkningar och restriktioner för Pluvicto finns i bipacksedeln. 
Varför är Pluvicto godkänt i EU? 
Pluvicto har visat sig öka både den tid som människor med progressiv, metastaserande, 
kastrationsresistent och PSMA-positiv prostatacancer lever utan att deras sjukdom förvärras och den 
tid de lever totalt. Även om behandling med Pluvicto kan orsaka fler biverkningar än 
standardbehandling anses de vara hanterbara. Europeiska läkemedelsmyndigheten noterade även de 
begränsade behandlingsalternativ som finns för patienter med denna typ av cancer. Myndigheten fann 
därför att fördelarna med Pluvicto är större än riskerna och att läkemedlet kan godkännas för 
användning i EU. 
Vad görs för att garantera säker och effektiv användning av Pluvicto? 
Företaget som marknadsför Pluvicto kommer att se till att patienter som får detta läkemedel har 
tillgång till en patientguide som innehåller viktig information om risken med radioaktivitet och 
försiktighetsåtgärder som de bör vidta för att begränsa exponeringen för sig själva och för personer i 
deras närhet. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Pluvicto har också tagits med i produktresumén och 
bipacksedeln. 
Pluvicto (lutetium (177Lu) vipivotidtetraxetan)  
EMA/837969/2022 
Sida 2/3 
 
 
 
Liksom för alla läkemedel övervakas de vetenskapliga uppgifterna för Pluvicto kontinuerligt. Misstänkta 
biverkningar som har rapporterats för Pluvicto utvärderas noggrant och nödvändiga åtgärder vidtas för 
att skydda patienterna. 
Mer information om Pluvicto 
Mer information om Pluvicto finns på EMA:s webbplats: 
ema.europa.eu/medicines/human/EPAR/pluvicto 
Pluvicto (lutetium (177Lu) vipivotidtetraxetan)  
EMA/837969/2022 
Sida 3/3 
 
 
 
 
 
