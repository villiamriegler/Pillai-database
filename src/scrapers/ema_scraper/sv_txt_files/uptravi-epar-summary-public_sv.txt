EMA/344654/2017 
EMEA/H/C/003774 
Sammanfattning av EPAR för allmänheten 
Uptravi 
selexipag 
Detta är en sammanfattning av det offentliga europeiska utredningsprotokollet (EPAR) för Uptravi. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Uptravi ska användas. 
Praktisk information om hur Uptravi ska användas finns i bipacksedeln. Du kan också kontakta din 
läkare eller apotekspersonal. 
Vad är Uptravi och vad används det för? 
Uptravi är ett läkemedel som används för att behandla vuxna med pulmonell arteriell hypertension 
(PAH, onormalt högt blodtryck i lungornas artärer). Det kan användas i kombination med andra 
läkemedel som kallas endotelinreceptorantagonister (ERA) eller typ 5-fosfodiesterashämmare (PDE5-
hämmare) eller som enda läkemedel till patienter hos vilka dessa läkemedel inte är lämpliga. Uptravi 
ges till patienter med PAH i funktionsklass II eller III. ”Klassen” speglar sjukdomens svårighetsgrad: 
klass II innebär en lätt begränsning av den fysiska förmågan, medan klass III innebär en betydande 
begränsning av den fysiska förmågan. 
Uptravi innehåller den aktiva substansen selexipag. 
Hur används Uptravi? 
Uptravi är receptbelagt och behandlingen ska alltid inledas och övervakas av en läkare med erfarenhet 
av att behandla PAH. 
Uptravi finns som tabletter (200, 400, 600, 800, 1 000, 1 200, 1 400 och 1 600 mikrogram). 
Behandlingen ska inledas med en dos på 200 mikrogram två gånger om dagen, med cirka 12 timmars 
intervall. Dosen höjs därefter varje vecka så länge den tolereras, till maximalt 1 600 mikrogram två 
gånger om dagen. Doserna fortsätter sedan på den nivån. Patienterna kan tolerera behandlingen 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
 
  
 
 
 
 
bättre om de tar sina tabletter tillsammans med mat och tar den första tabletten med ökad dos på 
kvällen i stället för på morgonen. Om patienten inte tolererar en ökad dos kan läkaren behöva sänka 
den. 
Om behandlingen med Uptravi ska avbrytas ska dosen sänkas gradvis. 
Patienter med allvarligt nedsatt leverfunktion får inte ta Uptravi. Patienter med måttligt nedsatt 
leverfunktion ska börja med 200 mikrogram en gång om dagen. Om detta tolereras kan denna dos 
ökas en gång i veckan. Mer information finns i bipacksedeln. 
Hur verkar Uptravi? 
PAH är en försvagande sjukdom där det finns en allvarlig förträngning i lungornas blodkärl. Detta leder 
till högt blodtryck i de kärl som transporterar blodet från hjärtat till lungorna. Trycket minskar den 
mängd syre som kan komma in i blodet i lungorna och försämrar därmed den fysiska förmågan. 
Den aktiva substansen i Uptravi, selexipag, är en så kallad prostacyklin-receptoragonist. Detta innebär 
att den verkar på ett liknande sätt som prostacyklin, en naturligt förekommande substans som reglerar 
blodtrycket genom att binda till receptorer i kärlväggarnas muskler, vilket får kärlen att slappna av och 
vidgas. Genom att binda till prostacyklinreceptorer vidgar Uptravi också blodkärlen och sänker 
därigenom trycket inuti dem, vilket förbättrar symtomen på sjukdomen. 
Vilken nytta med Uptravi har visats i studierna? 
Nytta med Uptravi för PAH visades i en huvudstudie på 1 156 patienter med PAH. Patienterna fick 
antingen Uptravi eller placebo (overksam behandling) under cirka 70 veckor. Patienterna var antingen 
tidigare obehandlade eller behandlades med andra PAH-läkemedel (ERA eller PDE5-hämmare). 
Huvudeffektmåttet baserades på antalet patienter vars sjukdom försämrades eller som dog under 
behandlingen eller kort tid efter att behandlingen hade avslutats. Totalt sett såg man att 24,4 procent 
(140 av 574) av patienterna som fick Uptravi antingen dog eller visade tecken på försämrad sjukdom 
jämfört med 36,4 procent (212 av 582) av patienterna som fick placebo. 
Vilka är riskerna med Uptravi? 
De vanligaste biverkningarna som orsakas av Uptravi (kan uppträda hos fler än 1 av 10 personer) är 
huvudvärk, diarré, illamående och kräkningar, käksmärta, myalgi (muskelvärk), värk i armar och ben, 
artralgi (ledvärk) och rodnad. Dessa biverkningar är lindriga eller måttliga och uppträder oftast medan 
dosen av Uptravi ökas. 
Uptravi får inte ges till patienter som har haft en hjärtinfarkt inom de senaste sex månaderna, svår 
hjärtsjukdom orsakad av tilltäppning av blodkärlen som försörjer hjärtmuskeln eller instabil angina (en 
allvarlig typ av bröstsmärta). Det får inte ges till patienter med allvarliga arytmier (oregelbundna 
hjärtslag) eller defekter i hjärtklaffarna. Till patienter med andra hjärtproblem får Uptravi endast ges 
under noggrann medicinsk övervakning. Det får heller inte ges till patienter som har haft en stroke 
under de senaste tre månaderna. Uptravi får inte tas samtidigt med läkemedel som är starka 
blockerare (hämmare) av leverenzymet CYP2C8, t.ex. gemfibrozil. 
En fullständig förteckning över restriktioner och biverkningar som rapporterats för Uptravi finns i 
bipacksedeln. 
Uptravi 
EMA/344654/2017 
Sida 2/3 
 
 
 
Varför godkänns Uptravi? 
Kommittén för humanläkemedel (CHMP) fann att nyttan med Uptravi är större än riskerna och 
rekommenderade att Uptravi skulle godkännas för försäljning i EU. Patienter med PAH har för 
närvarande mycket begränsade behandlingsalternativ, och det finns därför ett stort ej tillgodosett 
vårdbehov. Uptravi har visat sig vara effektivare än placebo när det gäller att förhindra att PAH 
försämras, både när det används som enda läkemedel och som tillägg till en ERA och/eller en PDE5-
hämmare. Jämfört med andra läkemedel i samma klass som ges i en ven har Uptravi fördelen att det 
ges genom munnen. Vad gäller säkerheten anses biverkningarna av Uptravi vara acceptabla. Även om 
CHMP noterade en liten synbar ökning av antalet dödsfall för patienter som tar Uptravi jämfört med 
placebo, anser kommittén att denna effekt var slumpmässig eller en följd av studiens utformning och 
därför inte påverkade nyttan eller riskerna med läkemedlet. 
Vad görs för att garantera säker och effektiv användning av Uptravi? 
Alla läkare som förskriver Uptravi måste först göra en registrering hos företaget som marknadsför 
Uptravi innan de kan förskriva det. Företaget kommer att tillhandahålla utbildningsmaterial till all 
vårdpersonal som kommer att förskriva och lämna ut läkemedlet för att hjälpa dem förskriva 
läkemedlet på rätt sätt och undvika medicineringsfel. I dessa material kommer det även att finnas en 
vägledning och en dagbok som ska ges till patienterna för att hjälpa dem att hålla reda på antalet 
tabletter som de tar och förklara hur doserna ska höjas. Dagboken innehåller rutor som patienten 
kryssar i för att markera antalet och styrkan på tabletterna de tar varje dag. 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Uptravi har också tagits med i produktresumén och bipacksedeln. 
Mer information om Uptravi 
Den 12 maj 2016 beviljade Europeiska kommissionen ett godkännande för försäljning av Uptravi som 
gäller i hela EU. 
EPAR för Uptravi finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Uptravi finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 06-2017. 
Uptravi 
EMA/344654/2017 
Sida 3/3 
 
 
 
