EMA/598388/2011  
EMEA/H/C/000734 
Sammanfattning av EPAR för allmänheten 
Mycamine 
micafungin 
Detta är en sammanfattning av det offentliga europeiska utredningsprotokollet (EPAR) för Mycamine. 
Det förklarar hur Kommittén för humanläkemedel (CHMP) bedömt läkemedlet och hur den kommit 
fram till sitt yttrande om att bevilja godkännande för försäljning och sina rekommendationer om hur 
läkemedlet ska användas. 
Vad är Mycamine? 
Mycamine är ett pulver som bereds till en lösning för infusion (dropp i en ven). Det innehåller den 
aktiva substansen micafungin. 
Vad används Mycamine för? 
Mycamine ges till spädbarn, barn och vuxna i följande fall: 
 
För att behandla invasiv candidiasis (ett slags svampinfektion som orsakas av en jästliknande 
svamp som kallas Candida). ”Invasiv” innebär att svampen har spridit sig till vävnader och 
blodkärl. 
 
För att förebygga Candida-infektion hos patienter som genomgår benmärgstransplantation eller 
som förväntas ha neutropeni (låga nivåer av neutrofiler, ett slags vita blodkroppar) under 10 dagar 
eller längre. 
Mycamine används även för behandling av candidiasis i esofagus (matstrupen) hos patienter över 
16 år för vilka det är lämpligt med intravenös behandling. 
Eftersom det finns en risk för levertumörer med Mycamine ska läkemedlet bara ges om behandling 
med andra läkemedel mot svamp inte är lämplig.  
Läkemedlet är receptbelagt. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail  info@ema.europa.eu  Website  www.ema.europa.eu 
An agency of the European Union   
© European Medicines Agency, 2011. Reproduction is authorised provided the source is acknowledged. 
 
 
 
 
 
 
 
Hur används Mycamine? 
Behandling med Mycamine ska inledas av läkare som har erfarenhet av att behandla svampinfektioner 
och som först har beaktat officiella eller nationella riktlinjer för behandling med läkemedel mot 
svampinfektioner. 
Mycamine ges en gång dagligen som en infusion under cirka en timme. Dosen bestäms av vad 
läkemedlet används för, patientens kroppsvikt och behandlingseffekten. 
Patienter med invasiv candidiasis ska behandlas med Mycamine under minst två veckor och under en 
vecka efter det att symtomen har upphört och tecknen på svamp i blodet har försvunnit. 
Patienter som behandlas för candidiasis i matstrupen ska fortsätta behandlingen med Mycamine under 
minst en vecka efter det att symtomen upphört. 
När Mycamine ges för att förebygga Candida-infektion ska behandlingen fortsätta under en vecka efter 
det att antalet vita blodkroppar har normaliserats. 
Hur verkar Mycamine? 
Den aktiva substansen i Mycamine, micafungin, är ett medel mot svampinfektioner och tillhör gruppen 
”echinocandiner”. Det verkar genom att störa produktionen av en grundläggande beståndsdel i 
svampens cellvägg som kallas 1,3-β-D-glukan. Svampceller som behandlats med Mycamine får 
ofullständiga eller defekta cellväggar, vilket gör dem sköra och hindrar dem från att växa. Listan över 
svampar som Mycamine är aktivt mot finns i produktresumén (ingår också i EPAR). 
Hur har Mycamines effekt undersökts? 
Mycamines effekt har undersökts i fyra huvudstudier, där läkemedlet jämfördes med andra läkemedel 
mot svampinfektioner. Tre behandlingsstudier och en studie som gällde förebyggande behandling 
genomfördes. 
Mycamine för behandling av invasiv candidiasis jämfördes med amfotericin B i en studie med 
531 vuxna och 106 barn, där även nyfödda och för tidigt födda barn ingick. 
Mycamine för behandling av candidiasis i matstrupen jämfördes med dels flukonazol i en studie med 
518 patienter, dels caspofungin i en annan studie med 452 vuxna patienter. Flertalet av patienterna i 
de båda studierna var infekterade med humant immunbristvirus (hiv). Det huvudsakliga effektmåttet i 
samtliga tre studier var antalet patienter där behandlingen var framgångsrik. Bedömningen grundades 
på att symtomen hade förbättrats och att svampen hade försvunnit efter avslutad behandling. 
Mycamine som förebyggande behandling av candidiasis jämfördes med flukonazol hos 889 vuxna och 
barn som genomgick benmärgstransplantation. Det huvudsakliga effektmåttet var antalet patienter som 
undgick att drabbas av svampinfektion under behandlingen eller under de påföljande fyra veckorna. 
Vilken nytta har Mycamine visat vid studierna? 
Mycamine var lika effektivt som jämförelseläkemedlen för behandling av candidiasis. I studien av 
invasiv candidiasis var behandling med antingen Mycamine eller amfotericin B framgångsrik hos 
omkring 90 procent av de vuxna patienterna. Liknande resultat iakttogs hos barn. 
I de båda studierna av candidiasis i matstrupen var behandling med Mycamine, flukonazol eller 
caspofungin framgångsrik hos omkring 90 procent av patienterna. 
Mycamine  
Sida 2/4
 
 
 
 
Mycamine var effektivare än flukonazol för att förebygga svampinfektion hos patienter som genomgår 
benmärgstransplantation. Av de patienter som behandlades med Mycamine undgick nämligen 
80 procent (340 av 425) att drabbas av svampinfektion mot 74 procent (336 av 457) av de patienter 
som fick flukonazol. 
Vilka är riskerna med Mycamine? 
De vanligaste biverkningarna (uppträder hos 1–10 patienter av 100) är leukopeni (låga nivåer av 
leukocyter, ett slags vita blodkroppar), neutropeni (låga nivåer av neutrofiler, ett slags vita 
blodkroppar), anemi (lågt antal röda blodkroppar), hypokalemi (låga kaliumhalter i blodet), 
hypomagnesemi (låga magnesiumhalter i blodet), hypokalcemi (låga kalciumhalter i blodet), 
huvudvärk, flebit (inflammation i en ven), illamående, kräkningar, diarré, magsmärtor, tecken på 
leverpåverkan i blodet (förhöjda halter av alkaliska fosfataser, aspartataminotransferas, 
alaninaminotransferas eller bilirubin), hudutslag, feber och frossbrytningar. 
Andra vanliga biverkningar hos barn (uppträder hos 1–10 patienter av 100) är trombocytopeni 
(lågt antal blodplättar), takykardi (snabb hjärtverksamhet), hypertoni (högt blodtryck), hypotoni 
(lågt blodtryck), hepatomegali (förstorad lever), akut njursvikt samt förhöjda halter av urinämne i 
blodet. 
Förteckningen över samtliga biverkningar som rapporterats för Mycamine finns i bipacksedeln. 
Mycamine ska inte ges till personer som kan vara överkänsliga (allergiska) mot micafungin, andra 
echinocandiner eller något annat innehållsämne. 
Leverskador och levertumörer har förekommit hos råttor som fått Mycamine under längre tid, och 
leverfunktionen hos patienter som behandlas med Mycamine ska därför kontrolleras med blodprover. 
Behandlingen ska avbrytas om patienten uppvisar konstant förhöjda leverenzymvärden. Mycamine ska 
endast ges efter en noggrann bedömning av läkemedlets risker och fördelar, framför allt när det gäller 
patienter med känd leverpåverkan. Mycamine rekommenderas inte till patienter med allvarlig 
leverpåverkan, kroniska leversjukdomar eller till patienter som behandlas med andra läkemedel som 
kan orsaka leverskador eller skador på dna. 
Varför har Mycamine godkänts? 
CHMP fann att fördelarna med Mycamine är större än riskerna vid behandling av invasiv candidiasis 
och candidiasis i matstrupen samt för att förebygga Candida-infektion hos patienter som genomgår 
allogen hematopoetisk stamcellstransplantation eller patienter som förväntas ha neutropeni under 
10 dagar eller längre. Kommittén rekommenderade emellertid att Mycamine endast ska ges om andra 
läkemedel mot svampinfektioner inte är lämpliga, eftersom det finns en risk för levertumörer enligt 
resultat från tester med råttor. 
Vad görs för att garantera säker användning av Mycamine? 
Företaget som tillverkar Mycamine kommer att se till att förskrivare i samtliga medlemsstater får en 
checklista innan läkemedlet lanseras. Checklistan kommer att innehålla information till förskrivarna om 
hur läkemedlet används på ett säkert sätt. 
Mer information om Mycamine 
Den 25 april 2008 beviljade Europeiska kommissionen ett godkännande för försäljning av Mycamine 
som gäller i hela Europeiska unionen.  
Mycamine  
Sida 3/4
 
 
 
 
Det offentliga europeiska utredningsprotokollet (EPAR) finns i sin helhet på EMA:s webbplats 
ema.europa.eu/Find medicine/Human medicines/European Public Assessment Reports. Mer information 
om behandling med Mycamine finns i bipacksedeln (ingår också i EPAR). Du kan också kontakta din 
läkare eller apotekspersonal. 
Denna sammanfattning uppdaterades senast 07-2011. 
Mycamine  
Sida 4/4
 
 
 
 
