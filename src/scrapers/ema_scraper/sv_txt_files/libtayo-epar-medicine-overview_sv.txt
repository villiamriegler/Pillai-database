EMA/101482/2023 
EMEA/H/C/004844 
Libtayo (cemiplimab) 
Sammanfattning av Libtayo och varför det är godkänt inom EU 
Vad är Libtayo och vad används det för? 
Libtayo är ett cancerläkemedel som ges till vuxna för att behandla följande sjukdomar: 
•  En typ av hudcancer som kallas kutan skivepitelcancer, när cancern är lokalt avancerad (har spridit 
sig inom samma område) eller metastatisk (har spridit sig till andra delar av kroppen). Libtayo ges 
till patienter som inte kan genomgå kirurgi eller strålbehandling för att bota sjukdomen. 
•  En typ av hudcancer som kallas basalcellscancer (BCC), när cancern är lokalt avancerad eller 
metastatisk. Libtayo ges till patienter som inte kan behandlas med läkemedel av typen hämmare 
av Hedgehog-signalvägen (HHI) eller vars sjukdom har förvärrats efter sådan behandling. 
• 
Icke-småcellig lungcancer (NSCLC) när cancern är lokalt avancerad och varken kan behandlas med 
kemoterapi (läkemedelsbehandling mot cancer) eller strålbehandling, eller när cancern är 
metastatisk. Det ges antingen ensamt till patienter vars tumörer har ett protein som kallas PD-L1 i 
mer än 50 procent av cellerna och uppvisar avsaknad av mutationer i generna EGFR, ALK och 
ROS1 (vilka medverkar i utvecklingen av NSCLC), eller i kombination med platinabaserad 
kemoterapi till patienter vars tumörer har PD-L1 i minst 1 procent av cellerna och uppvisar 
avsaknad av mutationer i generna EGFR, ALK och ROS1. 
•  Cervixcancer som har kommit tillbaka (återkommande) eller är metastatisk. Libtayo ges till 
patienter vars sjukdom har förvärrats under eller efter behandling med platinabaserad kemoterapi. 
Libtayo innehåller den aktiva substansen cemiplimab. 
Hur används Libtayo? 
Behandling med Libtayo måste inledas och övervakas av läkare med erfarenhet av att behandla 
cancer. Läkemedlet är receptbelagt. 
Libtayo ges som en infusion (dropp) i en ven en gång var tredje vecka. Behandlingen kan fortsätta så 
länge som sjukdomen är stabil och patienten inte får oacceptabla biverkningar. 
För mer information om hur du använder Libtayo, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
 
 
Hur verkar Libtayo? 
Den aktiva substansen i Libtayo, cemiplimab, är en monoklonal antikropp, ett slags protein som har 
utformats för att känna igen och binda till receptorn (målet) PD-1 som finns i immunsystemets T-
celler. Cancercellerna kan bilda proteiner (PD-L1 och PD-L2) som binder till denna receptor och stänger 
av aktiviteten hos T-cellerna så att de inte kan angripa cancern. Genom att binda till receptorn 
förhindrar cemiplimab att PD-L1 och PD-L2 stänger av T-cellerna, vilket ökar immunsystemets förmåga 
att döda cancerceller. 
Vilka fördelar med Libtayo har visats i studierna? 
Kutan skivepitelcancer 
Libtayo är en effektiv behandling mot kutan skivepitelcancer. I en huvudstudie med totalt 193 
patienter minskade cancern hos cirka 39 procent av patienterna med metastatisk sjukdom som fick 
Libtayo var tredje vecka i cirka ett års tid. Bland patienterna med lokalt avancerad sjukdom som fick 
Libtayo varannan vecka i cirka två år uppvisade 44 procent en minskning av cancern. 
Basalcellscancer 
Behandling med Libtayo visade fördelar för patienter med lokalt avancerad och metastatisk BCC. I en 
studie på patienter som fick Libtayo i omkring ett år minskade cancern hos 32 procent (27 av 84) av 
patienterna med lokalt avancerad sjukdom och hos 29 procent (10 av 35) av patienterna med 
metastatisk sjukdom. Libtayo jämfördes inte med någon annan behandling i denna studie. 
Icke-småcellig lungcancer 
I en studie på 710 patienter med avancerad eller metastatisk EGFR/ALK/ROS1-negativ NSCLC med 
höga nivåer av PD-L1 (i över 50 procent av tumörcellerna) levde patienterna som behandlades med 
Libtayo längre (i genomsnitt omkring 22 månader) än de som behandlades med platinabaserad 
kemoterapi (omkring 14 månader). Patienter som behandlades med Libtayo levde i genomsnitt 
6,2 månader utan att sjukdomen förvärrades, jämfört med 5,6 månader för patienter som fick 
kemoterapi. 
I en andra studie, som omfattade 466 patienter med avancerad eller metastatisk EGFR/ALK/ROS1-
negativ NSCLC, konstaterades att Libtayo i kombination med platinabaserad kemoterapi förlängde 
överlevnaden hos patienter vars tumörer producerade PD-L1 i minst 1 procent av cellerna. Av de 
327 patienterna med PD-L1 i minst 1 procent av tumörcellerna levde de som behandlades med Libtayo 
plus platinabaserad kemoterapi i genomsnitt i 22 månader, jämfört med 13 månader för dem som 
enbart behandlades med platinabaserad kemoterapi. Dessutom levde patienter som behandlades med 
Libtayo plus kemoterapi omkring 9 månader utan att sjukdomen förvärrades, jämfört med 6 månader 
för patienter som enbart fick kemoterapi. 
Cervixcancer 
I en huvudstudie på 608 patienter med återkommande eller metastatisk cervixcancer som tidigare 
behandlats med platinabaserad kemoterapi levde de patienter som fick Libtayo i cirka 12 månader, 
jämfört med 8,5 månader för dem som fick kemoterapi. I genomsnitt levde patienterna som 
behandlades med Libtayo utan att sjukdomen förvärrades i 2,8 månader, jämfört med 2,9 månader för 
patienterna som fick kemoterapi. 
Vilka är riskerna med Libtayo? 
En fullständig förteckning över biverkningar och restriktioner för Libtayo finns i bipacksedeln. 
Libtayo (cemiplimab)  
EMA/101482/2023 
Sida 2/4 
 
 
 
Libtayo förknippas med biverkningar som är kopplade till immunsystemets aktivitet och som kan vara 
allvarliga, även om de flesta av dem försvinner med lämplig behandling eller när behandlingen med 
Libtayo avbryts. 
När Libtayo används ensamt är de vanligaste immunrelaterade effekterna (kan förekomma hos upp till 
1 av 10 användare) hypotyreos (underaktiv sköldkörtel som kan medföra trötthet, viktökning samt 
hud- och hårförändringar), hypertyreos (överaktiv sköldkörtel som kan orsaka viktminskning, 
nervositet, snabba hjärtslag och trötthet), pneumonit (inflammation i lungorna som orsakar 
andfåddhet och hosta), hepatit (leverinflammation), kolit (inflammation i tjocktarmen) och 
hudreaktioner. 
När Libtayo används i kombination med platinabaserad kemoterapi är de vanligaste immunrelaterade 
effekterna (kan förekomma hos upp till 1 av 10 användare) hypotyreos, hypertyreos, ökade eller 
minskade nivåer av tyreoideastimulerande hormon i blodet (som kan vara tecken på en underaktiv 
eller överaktiv sköldkörtel), hudreaktioner och pneumonit. 
Allvarliga hudreaktioner, bland annat Stevens-Johnsons syndrom och toxisk epidermal nekrolys 
(livshotande reaktioner med influensaliknande symtom och smärtsamma utslag som påverkar hud, 
mun, ögon och könsorgan) har rapporterats med Libtayo. 
Varför är Libtayo godkänt i EU? 
Libtayo är effektivt när det gäller att behandla kutan skivepitelcancer, en cancer med få 
behandlingsalternativ när den har spridit sig, och basalcellscancer, för vilken det inte fanns några 
andra alternativ för andra linjens behandling (behandling som ges när det första 
behandlingsalternativet inte är tillräckligt effektivt eller upphör att fungera) vid tiden för godkännandet 
för försäljning. Libtayo visade även på lovande effekt vid behandling av NSCLC med höga PD-L1-nivåer 
och vid behandling av cervixcancer som förvärrats under eller efter behandling med platinabaserad 
kemoterapi. Libtayo i kombination med platinabaserad kemoterapi är också effektivt för att behandla 
NSCLC där minst 1 procent av tumörcellerna producerar PD-L1. 
Vad gäller läkemedlets säkerhet anses biverkningarna av Libtayo vara hanterbara och likna dem som 
ses vid andra cancerbehandlingar med monoklonala antikroppar. 
Europeiska läkemedelsmyndigheten (EMA) fann därför att fördelarna med Libtayo är större än riskerna 
och att Libtayo kan godkännas för försäljning i EU. 
Libtayo fick ursprungligen ett villkorat godkännande eftersom fler uppgifter om läkemedlet skulle 
komma. Eftersom företaget har lämnat den ytterligare information som krävdes har godkännandet 
ändrats från villkorat till fullständigt godkännande. 
Vad görs för att garantera säker och effektiv användning av Libtayo? 
Företaget som marknadsför Libtayo kommer att tillhandahålla en vägledning och ett varningskort till 
patienter med information om tecken och symtom på immunrelaterade biverkningar av läkemedlet, 
samt anvisningar om att kontakta läkare om de får symtom. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Libtayo har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Libtayo kontinuerligt. 
Biverkningar som har rapporterats för Libtayo utvärderas noggrant och nödvändiga åtgärder vidtas för 
att skydda patienterna. 
Libtayo (cemiplimab)  
EMA/101482/2023 
Sida 3/4 
 
 
 
Mer information om Libtayo 
Den 28 juni 2019 beviljades Libtayo ett villkorat godkännande för försäljning som gäller i hela EU. Den 
1 juli 2022 ändrades detta till ett standardgodkännande för försäljning. 
Mer information om Libtayo finns på EMA:s webbplats: 
www.ema.europa.eu/medicines/human/EPAR/libtayo. 
Denna sammanfattning uppdaterades senast 03-2023. 
Libtayo (cemiplimab)  
EMA/101482/2023 
Sida 4/4 
 
 
 
