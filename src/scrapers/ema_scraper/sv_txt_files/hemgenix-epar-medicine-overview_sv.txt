EMA/23299/2023 
EMEA/H/C/004827 
Hemgenix (etranakogen-dezaparvovek) 
Sammanfattning av Hemgenix och varför det är godkänt inom EU 
Vad är Hemgenix och vad används det för? 
Hemgenix är ett läkemedel som används för att behandla vuxna med svår och medelsvår form av 
hemofili B, en ärftlig blödningssjukdom som orsakas av brist på faktor IX (ett protein som behövs för 
att tillverka blodkoagel för att stoppa blödning). Det ges till vuxna som inte har utvecklat hämmare 
(proteiner som framställs av kroppens naturliga försvar) mot faktor IX. 
Hemofili B är sällsynt och Hemgenix klassificerades som särläkemedel (ett läkemedel som används vid 
sällsynta sjukdomar) den 21 mars 2018. Mer information om klassificeringen som särläkemedel finns 
här: https://www.ema.europa.eu/en/medicines/human/orphan-designations/eu-3-18-1999. 
Hemgenix innehåller den aktiva substansen etranakogen-dezaparvovek och är en typ av läkemedel för 
avancerad terapi som kallas ”genterapiprodukt”. Det är en typ av läkemedel som verkar genom att 
gener förs in i kroppen. 
Hur används Hemgenix? 
Läkemedlet är receptbelagt. Behandling måste inledas under övervakning av en läkare med erfarenhet 
av att behandla hemofili och/eller blödningssjukdomar och vid en inrättning som är utrustad för att 
snabbt behandla infusionsrelaterade reaktioner. 
Hemgenix ges en gång som en engångsinfusion (dropp) i en ven under en till två timmar. Dosen beror 
på patientens kroppsvikt. 
Innan infusionen ges kommer patienten att genomgå ett antal undersökningar, bland annat för att 
kontrollera leverfunktionen och eventuell förekomst av faktor IX-hämmare. Eftersom det kommer att 
ta flera veckor innan Hemgenix visar på några effekter, kommer patienterna att övervakas noga under 
minst 3 månader efter infusionen för att avgöra om de behöver ytterligare faktor IX-
ersättningsbehandling. 
För mer information om hur du använder Hemgenix, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Hur verkar Hemgenix? 
Patienter med hemofili B har mutationer (förändringar) i en gen som kroppen behöver för att tillverka 
koagulationsproteinet faktor IX, vilket leder till antingen partiell eller fullständig brist på dess aktivitet. 
Den aktiva substansen i Hemgenix, etranakogen-dezaparvovek, är baserad på ett virus som innehåller 
kopior av den gen som ansvarar för att tillverka faktor IX. När viruset ges till patienten kommer 
faktor IX-genen att överföras till levercellerna så att de kan tillverka den faktor IX som saknas och 
därigenom begränsa blödningsepisoderna. 
Den typ av virus som används i läkemedlet (adenoassocierat virus) orsakar inte sjukdom hos 
människor. 
Vilka fördelar med Hemgenix har visats i studierna? 
I en studie på 54 vuxna manliga patienter med svår eller medelsvår form av hemofili B fann man att 
Hemgenix var effektivare när det gällde att minska blödningshändelser än faktor IX-
ersättningsbehandling. I studien jämfördes antalet blödningsepisoder som patienterna hade med 
faktor IX-ersättningsbehandling under en period på 6 månader innan de fick Hemgenix med antalet 
blödningsepisoder under en period på 1 år efter att de uppnått stabila faktor IX-nivåer med Hemgenix. 
Data från studien visade att Hemgenix minskade den årliga blödningsfrekvensen från 4,2 till 
1,5 blödningar per år. Studien visade också att Hemgenix var effektivt när det gällde att öka faktor IX-
nivåerna, då 96 procent av patienterna (52 av 54) inte längre behövde faktor IX-ersättningsbehandling 
i upp till 2 år efter infusionen. 
Vilka är riskerna med Hemgenix? 
De vanligaste biverkningarna som orsakas av Hemgenix (kan förekomma hos fler än 1 av 
10 användare) är huvudvärk, förhöjda nivåer av vissa leverenzymer och influensaliknande symtom. 
En fullständig förteckning över biverkningar som rapporterats för Hemgenix finns i bipacksedeln. 
Hemgenix får inte ges till personer som är överkänsliga (allergiska) mot något innehållsämne, som har 
en aktiv eller kronisk (långvarig) infektion som inte kontrolleras med läkemedel eller som har 
avancerad leverfibros eller levercirros (ärrbildning i levern). 
Varför är Hemgenix godkänt i EU? 
Vid tidpunkten för godkännandet behövde patienter med svår hemofili B få livslång faktor IX-
ersättningsbehandling. När Hemgenix gavs som en engångsinfusion var det effektivt för att förebygga 
blödning under en period på minst 2 år. Detta ledde till att patienterna kunde avbryta sin faktor IX-
ersättningsbehandling, vilket minskade sjukdomens behandlingsbörda. Det råder en viss osäkerhet 
kring hur länge fördelarna med Hemgenix håller i sig, med tanke på att huvudstudien utvärderade 
svaret hos ett litet antal patienter i upp till 2 år. Även om de långsiktiga säkerhetsuppgifterna var 
begränsade ansågs säkerhetsprofilen vara godtagbar. 
Hemgenix har godkänts enligt reglerna om ”villkorat godkännande”. Detta innebär att Europeiska 
läkemedelsmyndigheten (EMA) fann att fördelarna med Hemgenix är större än riskerna, men att 
företaget kommer att behöva lämna ytterligare belägg efter godkännandet. 
Villkorat godkännande beviljas på grundval av mindre omfattande data än vad som normalt krävs. Det 
beviljas för läkemedel som tillmötesgår ett ouppfyllt medicinskt behov av att behandla allvarliga 
sjukdomar och när fördelarna med att ha dem tillgängliga tidigare uppväger riskerna vid användning 
Hemgenix (etranakogen-dezaparvovek)  
EMA/23299/2023 
Sida 2/3 
 
 
 
av läkemedlen i väntan på ytterligare belägg. EMA kommer att granska ny information om produkten 
varje år tills uppgifterna blir fullständiga och uppdatera denna sammanfattning när det behövs. 
Vilken information om Hemgenix saknas för närvarande? 
Eftersom Hemgenix har godkänts enligt reglerna om ”villkorat godkännande” ska företaget som 
marknadsför Hemgenix lämna in ytterligare data från pågående studier om läkemedlets långsiktiga 
säkerhet och effekt, inräknat hur länge svaret varar, hos patienter med svår eller medelsvår form av 
hemofili B. Företaget kommer också att lämna in data från ett register över patienter som behandlas 
med Hemgenix för att studera dess långsiktiga säkerhet och effekt. 
Vad görs för att garantera säker och effektiv användning av Hemgenix? 
Företaget som marknadsför Hemgenix kommer att tillhandahålla utbildningsmaterial till patienter eller 
deras vårdare samt till hälso- och sjukvårdspersonal, med information om fördelarna, riskerna och 
ovissheterna kring läkemedlets långsiktiga effekt och säkerhet. Patienterna ska också få ett patientkort 
för att informera hälso- och sjukvårdspersonalen om att de har behandlats med Hemgenix. 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Hemgenix har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Hemgenix kontinuerligt. 
Misstänkta biverkningar som har rapporterats för Hemgenix utvärderas noggrant och nödvändiga 
åtgärder vidtas för att skydda patienter. 
Mer information om Hemgenix 
Mer information om Hemgenix finns på EMA:s webbplats: 
ema.europa.eu/medicines/human/EPAR/hemgenix 
Hemgenix (etranakogen-dezaparvovek)  
EMA/23299/2023 
Sida 3/3 
 
 
 
