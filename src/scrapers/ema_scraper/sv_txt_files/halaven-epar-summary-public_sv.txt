EMA/280152/2016 
EMEA/H/C/002084 
Sammanfattning av EPAR för allmänheten 
Halaven 
eribulin 
Detta är en sammanfattning av det offentliga europeiska utredningsprotokollet (EPAR) för Halaven. Det 
förklarar hur kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Halaven? 
Halaven är ett cancerläkemedel som innehåller den aktiva substansen eribulin. Det finns som 
injektionsvätska, lösning. 
Vad används Halaven för? 
Halaven används för att behandla lokalt framskriden eller metastaserande bröstcancer som har fortsatt 
att sprida sig efter minst en tidigare behandling mot framskriden cancer. I tidigare behandlingar ska 
det ha ingått cancerläkemedel av typen antracykliner och taxaner, förutsatt att dessa inte bedömts 
som olämpliga för patienten. ”Metastaserande” innebär att cancern har spridit sig till andra delar av 
kroppen.  
Halaven används också för att behandla vuxna med framskridet eller metastaserande liposarkom (en 
typ av cancer i mjukvävnaden som utvecklas från fettceller) som inte kan avlägsnas kirurgiskt. Det ges 
till patienter som redan behandlats med antracykliner (förutsatt att detta inte bedömts som olämpligt). 
Läkemedlet är receptbelagt. 
Hur används Halaven? 
Behandling med Halaven ska ges under överinseende av läkare med erfarenhet av användningen av 
cancerläkemedel. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
  
 
 
 
 
Halaven ges som intravenösa injektioner (injektioner i en ven) i 21-dagarscykler. Dosen som ska ges 
beräknas med hjälp av patientens längd och vikt. Den beräknade dosen ges i en ven under 2–
5 minuter dag 1 och 8 i varje cykel. Läkare bör överväga att ge patienten antiemetika (läkemedel som 
förhindrar illamående och kräkningar) eftersom Halaven kan orsaka illamående och kräkningar. 
Dosen kan skjutas upp eller minskas om patienten har mycket låga halter av neutrofiler (ett slags vita 
blodkroppar) och blodplättar (komponenter i blodet som bidrar till koaguleringen) i blodet eller nedsatt 
lever- eller njurfunktion. Mer information om användning av Halaven, inklusive rekommendationer om 
dosreduktion, finns i produktresumén (ingår också i EPAR). 
Hur verkar Halaven? 
Den aktiva substansen i Halaven, eribulin, liknar halichondrin B, ett ämne som används för behandling 
av cancer och som finns i den marina svampen Halichondria okadai. Eribulin fäster vid proteinet tubulin 
som finns i cellerna och som spelar en viktig roll vid uppbyggnaden av det inre skelett som cellerna 
behöver sätta ihop när de delas. Genom att binda till tubulinet i cancercellerna hämmar eribulin 
skelettets uppbyggnad och förhindrar på så sätt att cancercellerna delar och sprider sig. 
Hur har Halavens effekt undersökts? 
Vid bröstcancer undersöktes Halaven i två huvudstudier som omfattade totalt 1 864 patienter. I den 
första huvudstudien jämfördes Halaven med andra behandlingar hos 762 kvinnor med framskriden 
eller metastaserande bröstcancer, som tidigare hade genomgått minst två andra behandlingar där det 
ingick en antracyklin och en taxan. Kvinnorna fick antingen Halaven eller ett annat godkänt 
cancerläkemedel som hade valts ut av deras läkare. Det primära effektmåttet var total överlevnad (hur 
länge patienterna levde).  
I den andra studien undersöktes 1 102 patienter med framskriden eller metastaserande bröstcancer 
som tidigare hade genomgått en eller två behandlingar mot framskriden eller metastaserande cancer 
där det ingick en antracyklin och en taxan. I denna studie jämfördes Halaven med kapecitabin (ett 
annat cancerläkemedel). Huvudeffektmåttet var total överlevnad och progressionsfri överlevnad (hur 
länge patienterna levde utan att sjukdomen förvärrades). 
Halaven undersöktes också på 143 patienter med liposarkom som tidigare hade genomgått minst två 
andra behandlingar där det ingick en antracyklin. Halaven jämfördes med dakarbazin (ett annat 
cancerläkemedel) och huvudeffektmåttet var total överlevnad.  
Vilken nytta har Halaven visat vid studierna? 
När Halaven i den första studien jämfördes med alla andra behandlingar sammantaget visade sig 
Halaven vara effektivare för att öka livslängden. Kvinnorna i Halavengruppen levde i genomsnitt i 
13,1 månader, jämfört med 10,6 månader i den grupp som fick andra behandlingar.  
I den andra studien kunde ingen signifikant skillnad konstateras vid en jämförelse av Halaven och 
kapecitabin, varken när det gällde genomsnittlig progressionsfri överlevnad (4,1 månader för Halaven 
och 4,2 månader för kapecitabin) eller total överlevnad (15,9 månader för Halaven och 14,5 månader 
för kapecitabin). 
I den tredje studien visades att Halaven var effektivt för att öka livslängden hos patienter med 
liposarkom: patienter behandlade med Halaven levde i genomsnitt 15,6 månader jämfört med 
8,4 månader för patienter som behandlades med dakarbazin.  
Halaven  
EMA/280152/2016  
Sida 2/3 
 
 
 
 
 
Vilka är riskerna med Halaven? 
De vanligaste biverkningarna som orsakas av Halaven (uppträder hos fler än 1 av 10 patienter) är 
neutropeni (låga nivåer av neutrofiler, ett slags vita blodkroppar som är infektionshämmande), 
leukopeni (lågt antal vita blodkroppar), anemi (lågt antal röda blodkroppar), försämrad aptit, perifer 
neuropati (nervskador i extremiteterna som orsakar domningar, krypningar och stickningar), 
huvudvärk, dyspné (andnöd), hosta, illamående, förstoppning, diarré, kräkningar, alopeci (håravfall), 
muskel- och ledvärk eller värk i rygg och extremiteter, trötthet, pyrexi (feber) och viktminskning. En 
fullständig förteckning över biverkningar som rapporterats för Halaven finns i bipacksedeln. 
Halaven får inte ges till kvinnor som ammar. En fullständig förteckning över restriktioner finns i 
bipacksedeln. 
Varför har Halaven godkänts? 
CHMP konstaterade att när Halaven används som tredjehandsbehandling vid bröstcancer (efter minst 
två tidigare behandlingar med läkemedel mot framskriden eller metastaserande cancer) förlänger det 
livet på patienterna, samtidigt som säkerhetsprofilen håller sig inom det som kan förväntas för 
kemoterapeutiska läkemedel. Som andrahandsbehandling vid bröstcancer (efter minst en tidigare 
behandling mot framskriden eller metastaserande cancer) visade sig Halaven vara ett värdefullt 
behandlingsalternativ i paritet med kapecitabin och med en acceptabel säkerhetsprofil. Halaven ökade 
dessutom den tid patienter med liposarkom levde och detta ansågs viktigt eftersom dessa patienter 
har begränsade behandlingsalternativ. Säkerheten för dessa patienter ansågs vara acceptabel och 
liknar säkerheten för patienter med bröstcancer. 
CHMP fann därför att nyttan med Halaven är större än riskerna och rekommenderade att läkemedlet 
skulle godkännas för försäljning. 
Vad görs för att garantera säker och effektiv användning av Halaven? 
En riskhanteringsplan har tagits fram för att se till att Halaven används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Halaven. Där anges också lämpliga försiktighetsåtgärder som vårdpersonal och patienter ska vidta. 
Mer information om Halaven 
Den 17 mars 2011 beviljade Europeiska kommissionen ett godkännande för försäljning av Halaven 
som gäller i hela EU.  
EPAR finns i sin helhet på EMA:s webbplats ema.europa.eu/Find medicine/Human medicines/European 
Public Assessment Reports. Mer information om behandling med Halaven finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 05-2016.  
Halaven  
EMA/280152/2016  
Sida 3/3 
 
 
 
 
 
