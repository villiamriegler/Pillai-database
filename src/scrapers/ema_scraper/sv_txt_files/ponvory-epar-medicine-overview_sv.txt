EMA/204689/2021 
EMEA/H/C/005163 
Ponvory (ponesimod) 
Sammanfattning av Ponvory och varför det är godkänt inom EU 
Vad är Ponvory och vad används det för? 
Ponvory är ett  läkemedel för att behandla vuxna med skovvis förlöpande multipel skleros med aktiv 
sjukdom. 
Multipel  skleros är en hjärn- och ryggmärgssjukdom som innebär att de skyddande höljen som omger 
nervcellerna inflammeras, vilket leder till  nervskador. 
Ponvory innehåller den aktiva substansen ponesimod. 
Hur används Ponvory? 
Ponvory finns som tabletter.  Under de första två veckorna tar patienten tabletter  en gång om dagen 
och dosen höjs från 2  mg till  10 mg. Efter två veckor tar patienten en 20 mg-tablett  en gång om 
dagen. 
Läkemedlet är receptbelagt. Behandling ska sättas in under övervakning av en läkare med erfarenhet 
av att  behandla multipel  skleros. För mer information, inbegripet om dosering, läs i bipacksedeln eller 
tala med läkare eller apotekspersonal. 
Hur verkar Ponvory? 
Vid multipel skleros attackerar immunsystemet (kroppens försvarssystem) felaktigt de skyddande 
höljen som omger nervcellerna och även själva nervcellerna i hjärnan och ryggmärgen. 
Den aktiva substansen i Ponvory, ponesimod, blockerar T-celler och B-celler (två typer av vita 
blodkroppar som ingår i immunsystemet) inuti  lymfkörtlarna. Ponesimod gör detta  genom att  binda till 
ett  mål (en receptor) som kallas sfingosin-1-fosfatreceptorn på ytan av T-celler och B-celler, som 
cellerna behöver för att  kunna lämna lymfkörtlarna. Genom att blockera dessa celler i lymfkörtlarna 
hindrar Ponvory cellerna från att  nå fram till hjärnan och ryggmärgen, och begränsar således den 
skada som de orsakar hos patienter med multipel skleros. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European  Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
 
Vilka fördelar med Ponvory har visats i studierna? 
En huvudstudie på 1 133  vuxna med skovvis förlöpande multipel  skleros visade att Ponvory var 
effektivare än ett  annat läkemedel mot multipel skleros, teriflunomid, när det gällde att  minska antalet 
skov (attacker). Efter två års behandling var det genomsnittliga antalet  skov per år hos patienter som 
fick Ponvory 0,2, jämfört med 0,3 hos patienter som fick teriflunomid. Det genomsnittliga antalet  skov 
under ett år minskade med omkring en tredjedel hos patienter som fick Ponvory, jämfört med 
patienter som fick teriflunomid. 
Vilka är riskerna med Ponvory? 
De vanligaste biverkningarna som orsakas av Ponvory (kan förekomma hos fler än 1 av 10 användare) 
är infektioner i näsa och hals samt förhöjda nivåer av leverenzymer. En fullständig förteckning över 
biverkningar som rapporterats för Ponvory finns i bipacksedeln. 
Ponvory får inte ges till  patienter som nyligen har haft vissa hjärtproblem eller stroke eller till  patienter 
som har problem med hjärtrytm, allvarligt försvagat immunsystem, svåra eller långvariga infektioner, 
cancer eller måttliga  eller svåra leverproblem. Det får heller inte ges till gravida kvinnor eller till  fertila 
kvinnor som inte använder tillförlitliga  preventivmedel. En fullständig förteckning över restriktioner 
finns i bipacksedeln. 
Varför är Ponvory godkänt i EU? 
En huvudstudie har visat att Ponvory var effektivare än teriflunomid när det gällde att minska antalet 
skov hos patienter med skovvis förlöpande multipel skleros. Biverkningarna som orsakas av Ponvory 
liknar dem som orsakas av andra läkemedel i samma klass och de anses vara hanterbara. 
Europeiska läkemedelsmyndigheten (EMA) fann därför att fördelarna med Ponvory är större än 
riskerna och att Ponvory kan godkännas för försäljning i EU. 
Vad görs för att garantera säker och effektiv användning av Ponvory? 
Företaget som marknadsför Ponvory måste tillhandahålla vårdpersonal och patienter 
utbildningsmaterial med information om läkemedlets användning, såsom dosering, övervakning och 
tester som ska utföras före behandling. Företaget ska också informera om att man ska undvika 
graviditet under behandling med Ponvory. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Ponvory har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Ponvory kontinuerligt. 
Biverkningar som har rapporterats för Ponvory utvärderas noggrant och nödvändiga åtgärder vidtas för 
att  skydda patienter. 
Mer information om Ponvory 
Mer information om Ponvory finns på EMA:s webbplats: 
ema.europa.eu/medicines/human/EPAR/ponvory 
Ponvory (ponesimod)  
EMA/204689/2021 
Sida 2/2 
 
 
 
