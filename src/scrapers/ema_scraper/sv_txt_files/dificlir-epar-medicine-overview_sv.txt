EMA/31758/2020 
EMEA/H/C/2087 
Dificlir (fidaxomicin) 
Sammanfattning av Dificlir och varför det är godkänt inom EU 
Vad är Dificlir och vad används det för? 
Dificlir är ett läkemedel som används för att behandla barn och vuxna med tarminfektioner orsakade 
av bakterier som kallas Clostridium difficile. 
Dificlir innehåller den aktiva substansen fidaxomicin. 
Hur används Dificlir? 
Dificlir finns som tabletter (200 mg) eller granulat till oral suspension (40 mg/ml) och är receptbelagt. 
För vuxna och barn som väger minst 12,5 kg är den rekommenderade dosen 200 mg två gånger 
dagligen (var 12:e timme) i 10 dagar. För barn som väger mindre än 12,5 kg beror dosen på 
kroppsvikten. För mer information om hur du använder Dificlir, läs bipacksedeln eller tala med läkare 
eller apotekspersonal. 
Hur verkar Dificlir? 
C. difficile är bakterier som förekommer naturligt i tarmen och orsakar inga problem för friska 
människor. Detta beror på att de hålls under kontroll av andra ”bra” bakterier som är till nytta för 
kroppen och ökar hälsan. Vissa antibiotika som används för att behandla infektioner kan dock störa 
balansen och döda “bra” bakterier i tarmen. När detta sker kan C. difficile-bakterierna föröka sig och 
bilda toxiner (gifter) som orsakar sjukdomar som till exempel diarré och feber. En person anses då 
vara infekterad med C. difficile. 
Den aktiva substansen i Dificlir, fidaxomicin, är ett antibiotikum som hör till klassen makrocykliska 
antibiotika. När Dificlir sväljs tas större delen av den aktiva substansen inte upp i blodet utan verkar 
lokalt på C. difficile-bakterierna i tarmen. Den aktiva substansen verkar genom att blockera 
bakterieenzymet RNA-polymeras, som används för att producera det genetiska material som 
bakterierna behöver för att bilda proteiner. Detta hindrar C. difficile-bakterierna från att växa och 
föröka sig, och på så sätt minskar sjukdomssymtomen. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
 
Vilka fördelar med Dificlir har visats i studierna? 
I tre huvudstudier på patienter med lindrig till måttligt svår C. difficile-infektion var Dificlir minst lika 
effektivt som vankomycin (ett annat antibiotikum för infektioner med C. difficile). Resultaten från två 
av studierna med totalt 1 147 vuxna visade att 92 procent av patienterna som fick Dificlir botades efter 
10 dagar, jämfört med 90 procent av patienterna som fick vankomycin. 
I den tredje studien, där det ingick 148 patienter i åldrarna från nyfödda till 18 år, botades 78 procent 
av patienterna som fick Dificlir två dagar efter slutet av behandlingen, jämfört med 71 procent av 
patienterna som fick vankomycin. 
Vilka är riskerna med Dificlir? 
De vanligaste biverkningarna som orsakas av Dificlir (kan förekomma hos upp till 1 av 10 användare) 
är illamående, kräkningar och förstoppning. En fullständig förteckning över biverkningar och 
restriktioner för Dificlir finns i bipacksedeln. 
Varför är Dificlir godkänt i EU? 
Dificlir är effektivt när det gällde att bota C. difficile-infektioner och tolereras i allmänhet väl. Dificlirs 
biverkningar liknar dem som orsakas av vankomycin som tas via munnen. Europeiska 
läkemedelsmyndigheten (EMA) fann därför att fördelarna med Dificlir är större än riskerna och att 
Dificlir kan godkännas för försäljning i EU. 
Vad görs för att garantera säker och effektiv användning av Dificlir? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Dificlir har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Dificlir kontinuerligt. 
Biverkningar som har rapporterats för Dificlir utvärderas noggrant och nödvändiga åtgärder vidtas för 
att skydda patienterna. 
Mer information om Dificlir 
Den 5 december 2011 beviljades Dificlir ett godkännande för försäljning som gäller i hela EU. 
Mer information om Dificlir finns på EMA:s webbplats: ema.europa.eu/medicines/human/EPAR/dificlir. 
Denna sammanfattning uppdaterades senast 01-2020. 
Dificlir (fidaxomicin)  
EMA/31758/2020 
Sida 2/2 
 
 
 
