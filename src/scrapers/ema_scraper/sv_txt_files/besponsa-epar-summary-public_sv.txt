EMA/269417/2017 
EMEA/H/C/004119 
Sammanfattning av EPAR för allmänheten 
Besponsa 
inotuzumab ozogamicin 
Detta är en sammanfattning av det offentliga europeiska utredningsprotokollet (EPAR) för Besponsa. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Besponsa ska användas. 
Praktisk information om hur Besponsa ska användas finns i bipacksedeln. Du kan också kontakta din 
läkare eller apotekspersonal. 
Vad är Besponsa och vad används det för? 
Besponsa är ett cancerläkemedel som används för att behandla en typ av cancer i blodet som drabbar 
B-cellerna (en slags vita blodkroppar) som kallas prekursor B-cells akut lymfatisk leukemi (ALL). 
Besponsa ges ensamt till vuxna vars cancer har kommit tillbaka eller inte svarat på tidigare 
behandling.  
Besponsa ges bara till patienter med ”CD22-positiv prekursor B-cells ALL”. Detta innebär att 
patienterna har ett särskilt protein (CD22) på ytan till sina vita blodkroppar. Hos patienter som har en 
kromosom som kallas Philadelphiakromosom ska man ha prövat behandling med ett cancerläkemedel 
som kallas tyrosinkinashämmare innan behandling med Besponsa sätts in. 
Eftersom antalet patienter med prekursor B-cells ALL är litet betraktas sjukdomen som sällsynt och 
Besponsa klassificerades som särläkemedel (ett läkemedel som används vid sällsynta sjukdomar) den 
7 juni 2013. 
Besponsa innehåller den aktiva substansen inotuzumab ozogamicin. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
 
  
 
 
 
 
Hur används Besponsa? 
Besponsa ges som en infusion (dropp) i en ven som ska pågå i minst en timme. Infusionerna ges på 
dag 1, 8 och 15 i en tre eller fyra veckor lång behandlingscykel. Läkaren kan avbryta eller minska 
dosen om patienten upplever vissa biverkningar. 
Patienter hos vilka Besponsa har god effekt ska få två eller tre cykler. Därefter kan de genomgå en 
stamcellstransplantation för att ersätta benmärgen och som är den enda botande behandlingen. 
Patienter som behandlas med god effekt, men som inte kommer att genomgå en 
stamcellstransplantation, kan få upp högst sex behandlingscykler. Hos patienter som inte har svarat på 
behandlingen ska Besponsa avbrytas efter tre behandlingscykler.  
Besponsa är receptbelagt och behandling ska ges under överinseende av en läkare som har erfarenhet 
av att använda cancerbehandlingar.  
Mer information finns i bipacksedeln. 
Hur verkar Besponsa? 
Den aktiva substansen i Besponsa, inotuzumab ozogamicin, är en monoklonal antikropp (en typ av 
protein) som har bundits till en liten molekyl, N-acetyl-gammakalikeamicin-dimetylhydrazid. Den 
monoklonala antikroppen har utformats till att känna igen och binda till CD22 på de cancerösa B-
cellerna. Efter bindningen tas läkemedlet upp av cellen där kalikeamicin blir aktiv, vilket leder till ett 
brott i cellens DNA så att cancercellen dör. 
Vilken nytta med Besponsa har visats i studierna? 
Besponsa visade sig vara effektivare än annan kemoterapi (läkemedel för behandling av cancer) i en 
huvudstudie på 326 vuxna med CD22-positiv prekursor B-cells ALL som hade kommit tillbaka eller inte 
svarat på tidigare behandling. Det viktigaste effektmåttet var svaret på behandling. Patienter ansågs 
ha svarat på behandlingen om de inte längre hade cancerösa B-celler kvar i blodet och benmärgen 
efter behandling. 
En analys av de 218 först behandlade patienterna visade efter minst 2 behandlingscykler att 
81 procent (88 av 109) av patienterna som fick Besponsa svarade på behandlingen jämfört med 
29 procent (32 av 109) av patienterna som fick annan kemoterapi. Patienterna som svarade på 
behandlingen kunde gå vidare till att få en stamcellstransplantation.  
Vilka är riskerna med Besponsa? 
De vanligaste biverkningarna som orsakas av Besponsa (kan uppträda hos fler än 1 av 5 personer) är 
trombocytopeni (lågt antal trombocyter), neutropeni och leukopeni (lågt antal vita blodkroppar), 
infektion, anemi (lågt antal röda blodkroppar), trötthet, blödning, feber, illamående, huvudvärk, febril 
neutropeni (lågt antal vita blodkroppar med feber), buksmärta (magont), förhöjda halter av 
leverenzymer som kallas transaminaser och gamma-glutamyltransferas, samt hyperbilirubinemi (höga 
halter av bilirubin i blodet, en nedbrytningsprodukt av röda blodkroppar). 
De svåraste biverkningarna är infektion, febril neutropeni, blödning, buksmärta, feber, trötthet och 
venoocklusiv leversjukdom/sinusoidalt obstruktionssyndrom (VOD/SOS, som är en allvarlig 
leversjukdom). 
Besponsa får inte ges till patienter som har VOD/SOS eller har haft allvarlig VOD/SOS eller har andra 
allvarliga leversjukdom. 
Besponsa 
EMA/269417/2017 
Sida 2/3 
 
 
 
En fullständig förteckning över biverkningar och restriktioner som rapporterats för Besponsa finns i 
bipacksedeln. 
Varför godkänns Besponsa? 
Kommittén för humanläkemedel (CHMP) fann att nyttan med Besponsa är större än riskerna och 
rekommenderade att Besponsa skulle godkännas för försäljning i EU. 
CHMP fann att patienternas behandlingsalternativ förblir begränsade trots den senare tidens framsteg 
inom behandlingen av prekursor B-cells ALL. Huvudstudien visade att Besponsa var bättre än andra 
ofta använda kemoterapeutiska läkemedel när det gäller att framkalla ett svar hos patienterna och 
göra att de kan få en botande stamcellstransplantation.  
Vad gäller säkerheten liknade Besponsas biverkningar dem av andra kemoterapeutiska läkemedel och 
går vanligtvis att hantera genom dosreducering eller behandlingsavbrott. 
Vad görs för att garantera säker och effektiv användning av Besponsa? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Besponsa har tagits med i produktresumén och 
bipacksedeln. 
Övrig information om Besponsa 
EPAR för Besponsa finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Besponsa finns i 
bipacksedeln (ingår också i EPAR). Du kan också kontakta din läkare eller apotekspersonal. 
Sammanfattningen av ställningstagandet om Besponsa från kommittén för särläkemedel finns på 
EMA:s webbplats ema.europa.eu/Find medicine/Human medicines/Rare disease designation. 
Besponsa 
EMA/269417/2017 
Sida 3/3 
 
 
 
