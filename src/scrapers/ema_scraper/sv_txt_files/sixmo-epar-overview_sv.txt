EMA/251834/2019 
EMEA/H/C/004743 
Sixmo (buprenorfin) 
Sammanfattning av Sixmo och varför det är godkänt inom EU 
Vad är Sixmo och vad används det för? 
Sixmo är ett implantat som används för att behandla beroende av opioider som till exempel heroin 
eller morfin. Det innehåller den aktiva substansen buprenorfin. 
Sixmo används på vuxna som redan är stabila när de tar buprenorfin under tungan (högst 8 mg/dag) 
och som också får medicinskt, socialt och psykologiskt stöd. 
Hur används Sixmo? 
Sixmo finns som ett implantat som sätts in under huden. Implantatet frisätter buprenorfin kontinuerligt 
i kroppen. Patienten får fyra implantat som sätts in under lokalbedövning på överarmens insida. 
Implantaten ska sitta kvar i sex månader. 
Sixmo är receptbelagt och förskrivs på en särskild receptblankett. Detta innebär att läkemedlet 
används under striktare villkor än normalt eftersom det kan missbrukas eller leda till beroende. 
Behandlingen med Sixmo måste ske under övervakning av hälso- och sjukvårdspersonal med 
erfarenhet av behandling av opioidberoende. Insättning och avlägsnande av implantaten måste utföras 
av en läkare som har erfarenhet av enklare kirurgiska ingrepp och som har genomgått utbildning för 
att utföra insättning och avlägsnande av implantaten. 
För mer information om hur du använder Sixmo, läs bipacksedeln eller tala med läkare eller 
apotekspersonal. 
Hur verkar Sixmo? 
Den aktiva substansen i Sixmo, buprenorfin, är en partiell opioidagonist (vilket innebär att den verkar 
som en opioid men mindre kraftfullt). Läkemedlet kan därför användas på ett kontrollerat sätt för att 
hjälpa till att förebygga abstinenssymtom och minska suget efter att missbruka andra opioider. 
Vilken nytta med Sixmo har visats i studierna? 
Tre studier på sammanlagt 627 patienter med opioidberoende visade att Sixmo är effektivt när det 
gäller att minska patienternas intag av opioider. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
 
I den första studien jämfördes Sixmo med placebo (overksam behandling) hos 163 patienter som inte 
hade fått buprenorfin tidigare. Under de första 4 månaderna av behandling var procentandelen 
negativa urintester för opioider cirka 40 procent för patienter som behandlades med Sixmo, jämfört 
med cirka 28 procent för patienter som behandlades med placebo. 
I den andra studien med 287 patienter som inte hade fått buprenorfin tidigare jämfördes Sixmo med 
placeboimplantat och med sublingualt buprenorfin (som gavs under tungan). Under sex månaders 
behandling var procentandelen negativa urintester för opioider cirka 31 procent för patienter som 
behandlades med Sixmo, 13 procent för placebo och 33 procent för sublingualt buprenorfin. 
I båda dessa studier minskade antalet urintester som var negativa för opioidanvändning mot slutet av 
behandlingsperioden, vilket tyder på en minskning av Sixmos effekt över tid. 
I den tredje studien jämfördes Sixmo med sublingualt buprenorfin hos 177 patienter vars 
opiodberoende redan kontrollerades med sublingualt buprenorfin med en daglig dos på 8 mg. Efter sex 
månaders behandling svarade cirka 96 procent av patienterna som fick Sixmo på behandlingen (dvs. 
det fanns inga belägg för opioidanvändning under minst fyra av sex månader) jämfört med omkring 
88 procent av patienterna som fick sublingualt buprenorfin. 
Vilka är riskerna med Sixmo? 
De vanligaste biverkningarna som orsakas av Sixmo (kan drabba upp till 1 av 10 personer) innefattar 
huvudvärk, förstoppning och sömnstörningar. De vanligaste biverkningarna som orsakas av att 
implantatet förs in och avlägsnas är smärta, klåda, blåmärken, blödning, hudrodnad och utslag på 
platsen för implantatet. En fullständig förteckning över biverkningar som rapporterats för Sixmo finns i 
bipacksedeln. 
Sixmo får inte ges till patienter med allvarlig andningsinsufficiens (oförmåga att andas ordentligt), till 
patienter med allvarliga leverproblem eller till patienter med alkoholförgiftning eller som har symtom 
på alkoholabstinens. Sixmo får inte användas tillsammans med läkemedel som kallas 
”opioidantagonister” (naltrexon och nalmefen). Det får inte heller användas på patienter som inte kan 
genomgå en MRT-undersökning eller på patienter som har haft en alltför stor ärrvävnadsbildning, 
eftersom detta gör det svårare att lokalisera och avlägsna implantat. En fullständig förteckning över 
restriktioner finns i bipacksedeln. 
Varför är Sixmo godkänt i EU? 
Huvudstudierna visade att Sixmo var effektivare än placebo och minst lika effektivt som sublingualt 
buprenorfin vid behandling av opioidberoende. Medan effekten av implantaten tenderade att avta för 
patienter som inte tidigare behandlats med buprenorfin, bibehölls effekten hos patienter som redan var 
stabila på låga doser av buprenorfin, och användningen av Sixmo är därför reserverad för dessa 
patienter. Biverkningarna av Sixmo är de som förväntas för ett läkemedel med buprenorfin och 
biverkningar som är kopplade till själva implantatet anses vara hanterbara. 
Europeiska läkemedelsmyndigheten fann därför att fördelarna med Sixmo är större än riskerna och att 
Sixmo kan godkännas för försäljning i EU. 
Vad görs för att garantera säker och effektiv användning av Sixmo? 
Företaget som marknadsför Sixmo kommer att inrätta ett utbildningsprogram för läkare som förväntas 
förskriva Sixmo för att ge utförlig information om det kirurgiska förfarandet för insättning och 
avlägsnande av implantatet. Företaget kommer också att tillhandahålla ett patientkort som patienterna 
alltid ska ha med sig och visa för annan hälso- och sjukvårdspersonal innan de får någon annan 
Sixmo (buprenorfin) 
EMA/251834/2019 
Sida 2/3 
 
 
 
medicinsk behandling. Företaget kommer dessutom att genomföra en studie för att undersöka 
implantatbrott och andra komplikationer under införandet och avlägsnandet av implantat i klinisk 
praxis. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Sixmo har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Sixmo kontinuerligt. Biverkningar 
som har rapporterats för Sixmo utvärderas noggrant och nödvändiga åtgärder vidtas för att skydda 
patienterna. 
Övrig information om Sixmo 
Mer information om Sixmo finns på EMA:s webbplats ema.europa.eu/medicines/human/EPAR/sixmo. 
Sixmo (buprenorfin) 
EMA/251834/2019 
Sida 3/3 
 
 
 
