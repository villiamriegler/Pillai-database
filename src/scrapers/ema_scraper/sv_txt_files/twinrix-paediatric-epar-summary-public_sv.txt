European Medicines Agency  
EMEA/H/C/129 
OFFENTLIGT EUROPEISKT UTREDNINGSPROTOKOLL (EPAR) 
TWINRIX PAEDIATRIC 
Sammanfattning av EPAR för allmänheten 
Detta är en sammanfattning av det offentliga europeiska utredningsprotokollet (EPAR). Det 
förklarar hur Kommittén för humanläkemedel (CHMP) bedömt de studier som gjorts och hur den 
kommit fram till sina rekommendationer om hur läkemedlet ska användas. 
Vill du ha mer information om sjukdomen eller behandlingen, kan du läsa bipacksedeln (ingår 
också i EPAR) eller kontakta din läkare eller ditt apotek. Läs de vetenskapliga slutsatserna (ingår 
också i EPAR) om du vill ha mer information om vad CHMP bygger sina rekommendationer på. 
Vad är Twinrix Paediatric? 
Twinrix Paediatric är ett vaccin som finns som injektionsvätska, suspension. Det innehåller inaktiva 
(dödade) hepatit A-virus och delar av hepatit B-virus som aktiva substanser. Det finns i 
injektionsflaskor à 0,5 ml och i förfyllda sprutor à 0,5 ml. 
Vad används Twinrix Paediatric för? 
Twinrix Paediatric ger skydd mot hepatit A- och hepatit B-infektion (sjukdomar som påverkar levern). 
Läkemedlet ges till spädbarn, barn och ungdomar i åldrarna 1–15 år, som inte redan är immuna mot 
dessa två sjukdomar eller som riskerar att få dem båda. 
Läkemedlet är receptbelagt. 
Hur används Twinrix Paediatric? 
Rekommenderat vaccinationsschema för Twinrix Paediatric är tre doser, med ett uppehåll på 
en månad mellan de två första doserna och ett uppehåll på fem månader mellan den andra och den 
tredje dosen. Det ska ges genom injektion i överarmsmuskeln eller i lårmuskeln. 
Det rekommenderas att personer som får den första dosen ska fullfölja tredosschemat med 
Twinrix Paediatric. 
Twinrix Paediatric eller ett separat vaccin mot hepatit A eller hepatit B kan ges som boosterdos, i 
enlighet med officiella rekommendationer. 
Hur verkar Twinrix Paediatric? 
Twinrix Paediatric är ett vaccin. Vacciner verkar genom att ”lära” immunsystemet (kroppens naturliga 
försvarssystem) att skydda sig mot en viss sjukdom. Twinrix Paediatric innehåller små mängder 
inaktiverat hepatit A-virus och ”ytantigen” (ytproteiner) från hepatit B-virus. När vaccinet ges till en 
person identifierar immunsystemet virusen och ytantigenerna som ”främmande” och bildar 
antikroppar mot dem. I fortsättningen kan immunsystemet producera antikroppar snabbare när det 
utsätts för virusen. Antikropparna bidrar till att skydda mot sjukdomar som orsakas av virusen. 
Vaccinet ”adsorberas”, vilket innebär att virusen och ytantigenerna fästs på en aluminiumförening för 
att stimulera ett bättre immunsvar. Ytantigenerna från hepatit B-virus framställs med s.k. rekombinant 
DNA-teknik, dvs. de framställs av en jästsvamp som har fått en gen (DNA) som gör att den kan 
producera proteinerna. 
Twinrix Paediatric är identiskt med vaccinet Twinrix Vuxen, som har funnits tillgängligt i 
Europeiska unionen (EU) sedan 1996. Den enda skillnaden mellan de båda vaccinen är mängden 
7 Westferry Circus, Canary Wharf,  London  E14 4HB, UK 
Tel. (44-20) 74 18 84 00  Fax (44-20) 74 18 84 16 
E-mail: mail@emea.europa.eu     http://www.emea.europa.eu 
© European Medicines Agency, 2008. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
vaccin i varje injektionsflaska eller spruta. De aktiva substanserna i Twinrix Paediatric och 
Twinrix Vuxen har under flera år använts i separata vacciner inom Europeiska unionen (EU): 
Havrix Vuxen mot hepatit A och Engerix-B mot hepatit B. 
Hur har Twinrix Paediatrics effekt undersökts? 
Eftersom Twinrix Paediatric och Twinrix Vuxen innehåller identiska innehållsämnen användes vissa 
data som stödde användningen av Twinrix Vuxen för att stödja användningen av Twinrix Paediatric. 
Det utfördes två studier som omfattade sammanlagt 180 barn och ungdomar, varav alla fick 
Twinrix Paediatric. Det viktigaste måttet på effekt var den andel barn som hade utvecklat skyddande 
nivåer av antikroppar mot hepatit A och hepatit B. 
I kompletterande studier undersöktes hur antikroppsnivåerna bestod efter vaccinering. 
Vilken nytta har Twinrix Paediatric visat vid studierna? 
Studierna visade att Twinrix Paediatric framkallade ett immunsvar som var minst lika bra som det som 
påvisats vid studier av Twinrix Vuxen. Samtliga barn hade tillfredställande antikroppsnivåer mot 
hepatit A efter två månader, och nästan 100 procent hade skyddande antikroppsnivåer mot hepatit B 
efter sex månader (precis före den tredje vaccindosen). Nivåerna av antikroppar mot både hepatit A 
och B ökade efter den tredje dosen av vaccinet. 
De kompletterande studierna visade att närvaron av antikroppar bibehölls under minst fyra år. 
Vilka är riskerna med Twinrix Paediatric?  
Den vanligaste biverkningen vid behandling med Twinrix Paediatric (uppträder vid mer än 1 av 
10 vaccindoser) är smärta och rodnad vid injektionsstället. Förteckningen över samtliga biverkningar 
som rapporterats för Twinrix Paediatric finns i bipacksedeln. 
Twinrix Paediatric ska inte ges till personer som kan vara överkänsliga (allergiska) mot något av de 
aktiva innehållsämnena, något av de övriga innehållsämnena eller neomycin (ett antibiotikum). Det 
ska inte heller ges till personer som tidigare har fått en allergisk reaktion efter att ha vaccinerats mot 
hepatit A eller hepatit B. Vaccination med Twinrix Paediatric ska skjutas upp vid svår akut feber. 
Vaccinet ska aldrig injiceras i en ven. 
Varför har Twinrix Paediatric godkänts?  
Kommittén för humanläkemedel (CHMP) fann att fördelarna med Twinrix Paediatric är större än 
riskerna vid användning hos icke immuna spädbarn, barn och ungdomar i åldrarna 1–15 år, som 
riskerar att få både hepatit A- och hepatit B-infektion. Kommittén rekommenderade att 
Twinrix Paediatric skulle godkännas för försäljning. 
Mer information om Twinrix Paediatric: 
Den 10 februari 1997 beviljade Europeiska kommissionen GlaxoSmithKline Biologicals s.a. ett 
godkännande för försäljning av Twinrix Paediatric som gäller i hela Europeiska unionen. 
Godkännandet för försäljning förlängdes den 10 februari 2002 och den 10 februari 2007. 
Det offentliga europeiska utredningsprotokollet (EPAR) finns i sin helhet här. 
Denna sammanfattning aktualiserades senast 02-2008. 
2/2 
 
 
 
 
 
 
 
 
 
 
