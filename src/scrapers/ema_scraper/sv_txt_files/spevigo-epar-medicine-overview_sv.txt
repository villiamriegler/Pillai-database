EMA/849592/2022 
EMEA/H/C/005874 
Spevigo (spesolimab) 
Sammanfattning av Spevigo och varför det är godkänt inom EU 
Vad är Spevigo och vad används det för? 
Spevigo är ett läkemedel som verkar på immunsystemet. Det ges till vuxna för att behandla utbrott 
(frekvens eller svårighetsgrad) av generaliserad pustulär psoriasis, en inflammatorisk hudsjukdom som 
orsakar pustler (små, varfyllda blåsor) som uppträder över stora hudområden. 
Spevigo innehåller den aktiva substansen spesolimab. 
Hur används Spevigo? 
Spevigo är receptbelagt och behandling ska inledas och övervakas av en läkare med erfarenhet av att 
behandla inflammatoriska hudsjukdomar. 
Läkemedlet ges en gång som en infusion (dropp) i en ven under 90 minuter. En andra dos kan ges en 
vecka senare om symtom fortfarande uppträder. 
För mer information om hur du använder Spevigo, läs bipacksedeln eller tala med läkare eller 
apotekspersonal. 
Hur verkar Spevigo? 
Den aktiva substansen i Spevigo, spesolimab, är en monoklonal antikropp (en typ av protein) som 
binder till och blockerar receptorn (målet) för interleukin-36 (IL-36), ett protein som medverkar till 
inflammation. Genom att hindra IL-36 från att binda till sin receptor minskar Spevigo inflammationen 
och förbättrar symtomen vid generaliserad pustulär psoriasis. 
Vilka fördelar med Spevigo har visats i studierna? 
I en huvudstudie på 53 vuxna med utbrott av måttlig till svår generaliserad pustulär psoriasis visades 
att Spevigo var effektivare än placebo (overksam behandling) när det gällde att förbättra 
sjukdomssymtomen. Efter en vecka hade 54 procent (19 av 35 patienter) av dem som fick en enkeldos 
Spevigo inga synliga pustler, jämfört med 6 procent (1 av 18 patienter) av dem som fick placebo, 
vilket mättes med hjälp av underpoängen för pustelbildning i GPPGA (ett mått på pustlarnas 
svårighetsgrad). 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Vilka är riskerna med Spevigo? 
De vanligaste biverkningarna som orsakas av Spevigo (kan förekomma hos fler än 1 av 10 användare) 
är infektioner. 
En fullständig förteckning över biverkningar som rapporterats för Spevigo finns i bipacksedeln. 
Spevigo får inte ges till patienter med en aktiv infektion som läkaren anser vara betydande eller till 
patienter med allvarlig eller livshotande överkänslighet (allergi) mot något av läkemedlets 
innehållsämnen. 
Varför är Spevigo godkänt i EU? 
Hur allvarliga generaliserade pustulära psoriasisutbrott är varierar, men kan i svåra fall leda till 
organsvikt och sepsis (blodförgiftning). Det är därför en betungande sjukdom för patienterna. Vid tiden 
för godkännandet fanns det inga godkända behandlingar för utbrott av generaliserad pustulär psoriasis 
och de flesta behandlingar som användes i klinisk praxis hade begränsade data om säkerhet och 
effekt. 
Spevigo har visats vara effektivt när det gäller att läka pustler inom en vecka efter en utbrottet. Även 
om säkerhetsuppgifterna är begränsade anses säkerhetsprofilen vara hanterbar. 
Spevigo har godkänts enligt reglerna om ”villkorat godkännande”. Detta innebär att Europeiska 
läkemedelsmyndigheten (EMA) fann att fördelarna med Spevigo är större än riskerna, men att 
företaget kommer att behöva lämna ytterligare belägg efter godkännandet. 
Villkorat godkännande beviljas på grundval av mindre omfattande data än vad som normalt krävs. Det 
beviljas för läkemedel som fyller ett dittills ouppfyllt medicinskt behov av att behandla allvarliga 
sjukdomar och när nyttan av att ha dem tillgängliga tidigare uppväger riskerna vid användning av 
läkemedlen i väntan på ytterligare belägg. EMA kommer att granska ny information om produkten 
varje år tills uppgifterna blir fullständiga och uppdatera denna sammanfattning när det behövs. 
Vilken information om Spevigo saknas för närvarande? 
Eftersom Spevigo har godkänts enligt reglerna om ”villkorat godkännande” ska företaget som 
marknadsför läkemedlet lämna in data från en studie av läkemedlet vid behandling av återkommande 
utbrott hos patienter med generaliserad pustulär psoriasis, för att bekräfta dess säkerhet och effekt. 
Vad görs för att garantera säker och effektiv användning av Spevigo? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Spevigo har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Spevigo kontinuerligt. Misstänkta 
biverkningar som har rapporterats för Spevigo utvärderas noggrant och nödvändiga åtgärder vidtas för 
att skydda patienter. 
Mer information om Spevigo 
Mer information om Spevigo finns på EMA:s webbplats: 
ema.europa.eu/medicines/human/EPAR/spevigo. 
Spevigo (spesolimab)  
EMA/849592/2022 
Sida 2/2 
 
 
 
