EMA/232904/2016 
EMEA/H/C/000502 
Sammanfattning av EPAR för allmänheten 
Bonviva 
ibandronatsyra 
Detta är en sammanfattning av det offentliga europeiska utredningsprotokollet (EPAR) för Bonviva. Det 
förklarar hur kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Bonviva? 
Bonviva är ett läkemedel som innehåller den aktiva substansen ibandronatsyra. Det finns som tabletter 
(150 mg) och som injektionsvätska, lösning, i en förfylld spruta (3 mg). 
Vad används Bonviva för? 
Bonviva används för att behandla osteoporos (en sjukdom som ger benskörhet) hos kvinnor efter 
klimakteriet som riskerar att drabbas av skelettfrakturer (brott). I studier har Bonviva visats minska 
risken för ryggradsfrakturer, men dess effekt på risken för frakturer på lårbenshalsen har inte 
fastställts. 
Läkemedlet är receptbelagt. 
Hur används Bonviva? 
Bonviva kan ges antingen i tablettform eller som injektion i en ven. Om tabletten används är dosen en 
tablett en gång i månaden, helst på samma dag varje månad. Tabletten ska alltid tas efter en natts 
fasta och den tas en timme före intag av mat eller dryck, med undantag för vatten, och tillsammans 
med ett helt glas vanligt vatten. (I områden där vattnet är hårt och kranvattnet innehåller mycket kalk 
kan buteljerat vatten med låg mineralhalt användas.) Patienten bör inte ligga ned förrän det gått en 
timme efter tablettintaget. Dosen vid injektion är 3 mg var tredje månad. Patienter som tar Bonviva 
bör också ta extra D-vitamin och kalcium om de inte får tillräckligt från kosten. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
  
 
 
 
Hur verkar Bonviva? 
Osteoporos inträffar när den nya benvävnad som bildas inte räcker för att ersätta den som bryts ner 
naturligt. Gradvis blir skelettets ben då tunna och sköra och risken för frakturer ökar. Osteoporos är 
vanligare hos kvinnor efter klimakteriet, då halterna av det kvinnliga könshormonet östrogen sjunker, 
eftersom östrogenet bidrar till att benvävnaden förblir frisk. 
Den aktiva substansen i Bonviva, ibandronatsyra, är en bisfosfonat. Den hämmar osteoklasterna, de 
celler som deltar i nedbrytningen av benvävnad. Genom att dessa cellers verkan blockeras blir 
benförlusten mindre. 
Hur har Bonvivas effekt undersökts? 
Bonviva har undersökts i tre huvudstudier på kvinnor med osteoporos. I den första studien jämfördes 
2,5 mg-tabletterna som togs en gång om dagen med placebo (overksam behandling) hos knappt 3 000 
kvinnor och man tittade på hur många nya ryggradsfrakturer som uppträdde hos patienterna under tre 
år. I de två andra studierna jämfördes de månatliga 150 mg-tabletterna (1 609 patienter) och 
injektionerna (1 395 patienter) med 2,5 mg-tabletterna som togs en gång om dagen. I studierna 
undersöktes förändringen av bentätheten i ryggraden och höften under två år. 
2,5 mg-tabletterna som togs en gång om dagen är inte längre godkända. 
Vilken nytta har Bonviva visat vid studierna? 
I den första studien minskade daglig behandling med 2,5 mg-tabletter risken för nya ryggradsfrakturer 
med 62 procent jämfört med placebo. De två andra studierna visade att de månatliga 150 mg-
tabletterna och injektionerna var effektivare än 2,5 mg-tabletterna som togs en gång om dagen när 
det gällde att öka bentätheten i ryggraden och höften. Under två år ökade bentätheten i ryggraden 
med 7 procent med de månatliga tabletterna och med 6 procent med injektionerna, jämfört med 
5 procent med de dagliga tabletterna. I höften ökade bentätheten med 4 procent med de månatliga 
tabletterna och med 3 procent med injektionerna, jämfört med 2 procent med de dagliga tabletterna. 
Vilka är riskerna med Bonviva? 
De vanligaste biverkningarna som orsakas av Bonviva (uppträder hos 1–10 patienter av 100) är 
artralgi (ledsmärta) och influensaliknande symtom. De allvarligaste biverkningarna som orsakas av 
Bonviva är anafylaktisk reaktion (svår allergisk reaktion), atypiska lårbensfrakturer (en ovanlig typ av 
fraktur i lårbenet), ostenoekros i käken (skadad benvävnad i käken som kan leda till smärta, sår i 
munnen eller tandlossning), mag- och tarmirritation och ögoninflammation. En fullständig förteckning 
över biverkningar som rapporterats för Bonviva finns i bipacksedeln. 
Bonviva får inte ges till patienter som lider av hypokalcemi (låga kalciumhalter i blodet). Tabletterna 
får inte ges till patienter som har förändringar i matstrupen eller som inte kan stå eller sitta upprätt i 
minst en timme. En fullständig förteckning över restriktioner för Bonviva finns i bipacksedeln. 
Varför har Bonviva godkänts? 
CHMP fann att nyttan med Bonviva är större än riskerna och rekommenderade att Bonviva skulle 
godkännas för försäljning. 
Bonviva 
EMA/232904/2016 
Sida 2/3 
 
 
 
 
 
Vad görs för att garantera säker och effektiv användning av Bonviva? 
En riskhanteringsplan har tagits fram för att se till att Bonviva används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Bonviva. Där anges också lämpliga försiktighetsåtgärder som vårdpersonal och patienter ska vidta. 
Dessutom kommer företaget som marknadsför Bonviva att tillhandahålla ett kort till patienter som får 
infusion med Bonviva med information om risken för osteonekros i käken och en uppmaning om att 
kontakta läkare om de får symtom. 
Mer information om Bonviva 
Den 23 februari 2004 beviljade Europeiska kommissionen ett godkännande för försäljning av Bonviva 
som gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Bonviva finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 04-2016. 
Bonviva 
EMA/232904/2016 
Sida 3/3 
 
 
 
 
 
