EMA/626193/2017 
EMEA/H/C/004325 
Sammanfattning av EPAR för allmänheten 
Nyxoid 
naloxon 
Detta är en sammanfattning av det offentliga europeiska utredningsprotokollet (EPAR) för Nyxoid. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Nyxoid ska användas. 
Praktisk information om hur Nyxoid ska användas finns i bipacksedeln. Du kan också kontakta din 
läkare eller apotekspersonal. 
Vad är Nyxoid och vad används det för? 
Nyxoid är ett läkemedel som används för akut behandling i fall av känd eller misstänkt överdos av 
opioida läkemedel (till exempel heroin eller morfin). 
Tecken på överdos inbegriper knappnålspupiller, onormalt långsam och oregelbunden andning, svår 
sömnighet och ingen reaktion på beröring eller höga ljud. Nyxoid kan ges till vuxna och ungdomar från 
14 års ålder. Det innehåller den aktiva substansen naloxon. 
Nyxoid är ett hybridläkemedel, vilket innebär att det liknar ett ”referensläkemedel” som innehåller 
samma aktiva substans men ges på ett annat sätt. Medan referensläkemedlet Naloxon HCl B. Braun 
ges som injektion, ges Nyxoid som spray i näsan. 
Hur används Nyxoid? 
Nyxoid är en nässpray som finns i endosbehållare (1,8 mg). Den rekommenderade dosen är en 
enstaka spraydos i en enstaka näsborre som ges så snart opioidöverdos misstänks och medan 
akutsjukvård inväntas. Om den första dosen inte har någon effekt ska en andra dos ges efter 2–3 
minuter i den andra näsborren. Om den första dosen har god verkan men patienten senare försämras 
ska en andra dos omedelbart ges i den andra näsborren. 
Mer information finns i bipacksedeln. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
 
Läkemedlet är receptbelagt. 
Hur verkar Nyxoid? 
Den aktiva substansen i Nyxoid, naloxon, motverkar effekterna av opioida läkemedel. Opioider verkar 
genom att fästa vid och aktivera opioidreceptorer (mål) i kroppen. Naloxon blockerar genast dessa 
receptorer, och avbryter opioidens effekter såsom långsam andning. 
Vilken nytta med Nyxoid har visats i studierna? 
Naloxon, den aktiva substansen i Nyxoid, har använts allmänt inom akutsjukvården sedan 1970-talet 
för behandling av opioidöverdos. Företaget lade fram data från den publicerade litteraturen som visar 
att naloxon är effektivt vid behandling av opioidöverdos när det ges som injektion (standardbehandling 
vid opioidöverdos) liksom i näsan. En studie på 38 friska frivilliga visade dessutom att när Nyxoid 2 mg 
ges som spray i näsan av hälso- och sjukvårdpersonal, så produceras en liknande nivå av naloxon i 
kroppen som naloxon vid den vanliga dosen på 0,4 mg som injektion i en muskel. 
Vilka är riskerna med Nyxoid? 
Den vanligaste biverkningen som orsakas av Nyxoid (kan uppträda hos fler än 1 av 10 personer) är 
illamående. Typiskt opioidabstinenssyndrom förväntas när Nyxoid ges till personer som är beroende av 
opioider. I symtomen ingår rastlöshet, upprördhet, sjukdomskänsla eller illamående, snabb 
hjärtfrekvens och svettning. 
En fullständig förteckning över biverkningar och restriktioner för Nyxoid finns i bipacksedeln. 
Varför godkänns Nyxoid? 
Säkerheten och effektiviteten för naloxon som ett motgift vid opioidöverdos är välkända. Jämfört med 
akut behandling för opioidöverdos som ges genom injektion kan Nyxoid ges av personer utan 
medicinsk utbildning eftersom det sprayas i näsan. Eftersom det heller inte finns någon risk för 
nålskada med Nyxoid kan detta uppmuntra allmänheten att omedelbart ge behandling. Europeiska 
läkemedelsmyndigheten fann därför att nyttan med Nyxoid är större än riskerna och rekommenderade 
att Nyxoid skulle godkännas för försäljning i EU. 
Vad görs för att garantera säker och effektiv användning av Nyxoid? 
Företaget som marknadsför Nyxoid kommer att förse hälso- och sjukvårdpersonal och patienter med 
utbildningsmaterial, däribland en video, med utförlig information om hur läkemedlet används. 
Företaget kommer också att utföra en studie om Nyxoids effektivitet när det ges av personer utan 
medicinsk utbildning. 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Nyxoid har också tagits med i produktresumén och bipacksedeln. 
Mer information om Nyxoid 
EPAR för Nyxoid finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Nyxoid finns i 
bipacksedeln (ingår också i EPAR). Du kan också kontakta din läkare eller apotekspersonal. 
Nyxoid  
EMA/626193/2017 
Sida 2/2 
 
 
 
