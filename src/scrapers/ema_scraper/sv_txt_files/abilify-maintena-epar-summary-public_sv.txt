EMA/556764/2020 
EMEA/H/C/002755 
Abilify Maintena (aripiprazol) 
Sammanfattning av Abilify Maintena och varför det är godkänt inom EU 
Vad är Abilify Maintena och vad används det för? 
Abilify Maintena är ett antipsykotiskt läkemedel som innehåller den aktiva substansen aripiprazol. Det 
används för underhållsbehandling av schizofreni hos vuxna vars sjukdom redan stabiliserats med 
aripiprazol som tas genom munnen. 
Schizofreni är en psykisk sjukdom som har en rad symtom, bland annat oorganiserat tänkande och tal, 
hallucinationer (att höra eller se saker som inte finns), misstänksamhet och vanföreställningar. 
Hur används Abilify Maintena? 
Abilify Maintena finns tillgängligt som ett pulver och en vätska som blandas till en injektionsvätska, 
depotsuspension. Depot innebär att den aktiva substansen frisätts långsamt under några veckor efter 
injektionen. Läkemedlet ges en gång i månaden av en läkare eller sjuksköterska genom långsam 
injektion i muskeln i skinkan eller i deltamuskeln (axeln). Det får inte injiceras i en ven eller under 
huden. 
Den rekommenderade dosen beror på om patienten tar andra läkemedel som gör att aripiprazol bryts 
ned långsammare i kroppen och kan minskas om patienten får biverkningar. Behandling som pågår 
längre än 2 veckor med läkemedel som påskyndar nedbrytningen av aripiprazol ska undvikas. Den 
första behandlingen består av antingen en injektion följd av aripiprazol som tas genom munnen 
dagligen i 2 veckor eller två injektioner och en engångsdos aripiprazol som tas genom munnen samma 
dag. 
Läkemedlet är receptbelagt. 
Hur verkar Abilify Maintena? 
Den aktiva substansen i Abilify Maintena är aripiprazol. Man vet inte exakt hur den verkar men den 
binder till receptorer i hjärnan för två ämnen (signalsubstanser) som kallas dopamin och serotonin, 
som man tror har betydelse vid schizofreni. Genom att binda till dessa receptorer tror man att 
aripiprazol bidrar till att normalisera hjärnans aktivitet, vilket minskar de psykotiska symtomen och 
hindrar dem från att återkomma. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
 
 
 
 
Vilka fördelar med Abilify Maintena har visats i studierna? 
Abilify Maintena visade sig vara lika effektivt som aripiprazol som tas genom munnen när det gäller att 
hindra symtomen på schizofreni från att återkomma. I en huvudstudie med vuxna vars sjukdom redan 
hade stabiliserats med aripiprazol som tas genom munnen hade 22 av de 265 patienter (8,3 procent) 
som behandlades med Abilify Maintena symtom som kom tillbaka inom 26 veckor, jämfört med 21 av 
266 patienter (7,9 procent) som behandlades med aripiprazol som tas genom munnen. 
Vilka är riskerna med Abilify Maintena? 
De vanligaste biverkningarna som orsakas av Abilify Maintena (kan förekomma hos 5 eller fler av 100 
användare) är viktökning, akatisi (oförmåga att sitta stilla), sömnlöshet (sömnsvårigheter) och smärta 
på injektionsstället. En fullständig förteckning över biverkningar som rapporterats för Abilify Maintena 
finns i bipacksedeln. 
Varför är Abilify Maintena godkänt i EU? 
Abilify Maintena är lika effektivt som aripiprazol som tas genom munnen och har en liknande 
säkerhetsprofil med undantag av injektionssmärta, som ansågs vara hanterbar. Att ge läkemedlet 
varje månad kan hjälpa patienterna att följa behandlingen. Europeiska läkemedelsmyndigheten (EMA) 
fann därför att fördelarna med Abilify Maintena är större än riskerna och att Abilify Maintena kan 
godkännas för försäljning i EU. 
Vad görs för att garantera säker och effektiv användning av Abilify 
Maintena? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Abilify Maintena har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Abilify Maintena kontinuerligt. 
Biverkningar som har rapporterats för Abilify Maintena utvärderas noggrant och nödvändiga åtgärder 
vidtas för att skydda patienter. 
Mer information om Abilify Maintena 
Den 15 november 2013 beviljades Abilify Maintena ett godkännande för försäljning som gäller i hela 
EU. 
Mer information om Abilify Maintena finns på EMA:s webbplats: 
ema.europa.eu/medicines/human/EPAR/abilify-maintena 
Denna sammanfattning uppdaterades senast 11-2020. 
