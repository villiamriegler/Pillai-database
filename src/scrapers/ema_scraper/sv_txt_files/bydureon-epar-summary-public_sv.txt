EMA/259283/2022 
EMEA/H/C/002020 
Bydureon (exenatid) 
Sammanfattning av Bydureon och varför det är godkänt inom EU 
Vad är Bydureon och vad används det för? 
Bydureon är ett  diabetesläkemedel som används tillsammans med andra diabetesläkemedel, däribland 
långverkande insulin, för att  behandla vuxna och barn frå n 10 års ålder med typ 2-diabetes vars 
blodsockernivåer inte kontrolleras tillräckligt väl med andra läkemedel.  
Bydureon innehåller den aktiva substansen exenatid. 
Hur används Bydureon? 
Bydureon injiceras under huden en gång i veckan, på samma veckodag var je vecka. Det injiceras i 
buken, låret eller överarmens baksida. Patienterna kan själva injicera läkemedlet när de har lärt sig 
hur det går till. 
När Bydureon används som tillägg till  en sulfonureid (en annan typ av diabetesläkemedel) kan läkaren 
behöva sänka dosen av sulfonureid på grund av risken för hypoglykemi (lågt  blodsocker). Även när 
Bydureon används som tillägg till  insulin kan insulindosen behöva justeras. 
Patienter som använder både Bydureon och insulin  ska injicera läkemedlen separat.  
Läkemedlet är receptbelagt. För mer information om hur du använder Bydureon, läs bipacksedeln eller 
tala med läkare eller apotekspersonal. 
Hur verkar Bydureon? 
Vid typ 2-diabetes producerar inte bukspottkörteln tillräckligt  med insulin  för att  kontrollera 
blodsockret eller så klarar inte kroppen av att använda insulinet  effektivt. Detta leder till ett  överskott 
av socker i blodet. 
Den aktiva substansen i Bydureon, exenatid, är ett ”inkretinmimetikum”. Det innebär att den verkar på 
samma sätt  som inkretiner (hormoner som framställs i tarmarna) genom att  öka den mängd insulin 
som bukspottkörteln frisätter vid intag av mat. Detta bidrar till  att  blodsockernivåerna kan hållas under 
kontroll. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
 An agency of the European  Union       
© European Medicines Agency, 2022. Reproduction is authorised provided the source is acknowledged. 
 
 
 
 
 
 
Vilka fördelar med Bydureon har visats i studierna? 
I sex huvudstudier som omfattade nästan 2 700  patienter med typ 2-diabetes visades Bydureon vara 
effektivt när det gäller att kontrollera blodsockret. I samtliga studier var huvudeffektmåttet 
minskningen av mängden glykolyserat hemoglobin (HbA1c), ett  ämne i blodet som visar hur väl 
blodsockret kontrolleras. 
I de två första studierna (på totalt  555  patienter) jämfördes Bydureon med ett  annat läkemedel som 
också innehåller exenatid men som ges två gånger dagligen. Båda gavs antingen som 
tilläggsbehandling till  orala diabetesläkemedel (läkemedel som tas genom munnen) eller enbart i 
kombination med anpassningar i fråga om kost och motion. När studierna inleddes låg  patienternas 
HbA1c-nivåer på runt  8,4 procent. I den första studien sjönk HbA1c-nivåerna med i genomsnitt 
1,9 procentenheter efter 30 veckors behandling med Bydureon, jämfört med en genomsnittlig 
sänkning på 1,5  procentenheter vid behandling med exenatid två gånger dagligen. I den andra studien 
var den genomsnittliga sänkningen 1,6 procentenheter efter 24 veckors behandling med Bydureon, 
jämfört med en genomsnittlig  sänkning på 0,9 procentenheter vid behandling med exenatid två gånger 
dagligen. 
I den tredje studien (på 514 patienter)  jämfördes Bydureon med de orala diabetesläkemedlen 
sitagliptin  eller pioglitazon som tilläggsbehandling till  metformin (ett annat diabetesläkemedel). När 
studien inleddes låg patienternas HbA1c-nivåer på runt  8,5 procent. Vid behandling med Bydureon 
sjönk HbA1c-nivåerna med i genomsnitt  1,4 procentenheter efter 26 veckor, jämfört med en 
genomsnittlig  sänkning på 0,8 procentenheter med sitagliptin  och 1,1 procentenheter med pioglitazon. 
I den fjärde studien (på 456 patienter) jämfördes Bydureon med insulin  glargin (ett långverkande 
insulin)  som tilläggsbehandling till  metformin med eller utan en sulfonureid. När studien inleddes låg 
patienternas HbA1c-nivåer på runt 8,3  procent. Den genomsnittliga sänkningen vid behandling med 
Bydureon var 1,5 procentenheter efter 26  veckor, jämfört med 1,3  procentenheter vid behandling med 
insulin glargin. 
I den femte studien (som omfattade 695 patienter) jämfördes kombinationsbehandlingen Bydureon 
plus dapagliflozin (ett diabetesläkemedel som tas genom munnen) med enbart Bydureon eller enbart 
dapagliflozin. Samtliga patienter tog  dessutom metformin. När studierna inleddes låg patienternas 
HbA1c-nivåer på omkring 9,3  procent. Den genomsnittliga  sänkningen med Bydureon plus dapagliflozin 
var 2,0  procentenheter efter 28  veckors behandling, jämfört med en genomsnittlig  sänkning på 
1,6 procentenheter med enbart Bydureon och 1,4 procentenheter med enbart dapagliflozin. 
I den sjätte studien  (på 464 patienter) gavs Bydureon tillsammans med insulin glargin  med eller utan 
metformin, vilket jämfördes med placebo (overksam behandling) som också gavs med insulin glargin 
med eller utan metformin. När studien inleddes låg patienternas HbA1c -nivåer på omkring 8,5 procent. 
Den genomsnittliga  sänkningen vid behandling med Bydureon var 1,0 procentenheter efter 28 veckor, 
jämfört med 0,2  procentenheter med placebo. 
I en studie  på 83  barn i åldern 10–18 år med typ 2-diabetes jämfördes Bydureon med placebo, där 
båda gavs antingen som enda läkemedel eller som tillägg till  ett oralt diabetesläkemedel med eller 
utan insulin.  När studien inleddes låg patienternas HbA1c -nivåer på omkring 8 procent. Den 
genomsnittliga sänkningen vid behandling med Bydureon var 0,4  procentenheter efter 24  veckor, 
jämfört med en genomsnittlig  ökning med 0,5 procentenheter med placebo. 
Vilka är riskerna med Bydureon? 
De vanligaste biverkningarna som orsakas av Bydureon hos vuxna är illamående och diarré. 
Illamåendet uppträder vanligen i behandlingens inledningsskede och avtar med tiden. Andra 
 
 
biverkningar som konstaterats är reaktioner på injektionsstället (klåda och rodnad), lågt blodsocker 
(vid användning med en sulfonureid) och huvudvärk. De flesta biverkningarna är av lindrig eller måttlig 
svårighetsgrad. Säkerhetsprofilen för barn liknar den för  vuxna. En fullständig förteckning över 
biverkningar och restriktioner för Bydureon finns i bipacksedeln.  
Varför är Bydureon godkänt i EU? 
Europeiska läkemedelsmyndigheten (EMA) konstaterade att fördelarna med Bydureon, exempelvis 
dess förmåga att  sänka HbA1c-nivåerna, kunde mäta sig väl med jämförelseläkemedlens effekt, och 
att  biverkningarna av Bydureon är hanterbara. EMA  fann att  fördelarna med Bydureon är större än 
riskerna och att Bydureon kan godkännas för försäljning i EU. 
Vad görs för att garantera säker och effektiv användning av Bydureon? 
Rekommendationer och försiktighetsåtgärder som hälso - och sjukvårdspersonal och patienter ska 
iaktta för säker och effektiv användning av Bydureon har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Bydureon utvärderas noggrant och nödvändiga åtgärder vidtas 
för att skydda patienterna. 
Mer information om Bydureon 
Den 17  juni 2011 beviljades Bydureon ett  godkännande för försäljning som gäller i hela EU.  
Mer information om Bydureon finns på EMA:s  webbplats: 
https://www.ema.europa.eu/en/medicines/human/EPAR/bydureon 
Denna sammanfattning  uppdaterades senast 05-2022. 
 
 
