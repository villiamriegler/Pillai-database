EMA/480180/2014 
EMEA/H/C/002655 
Sammanfattning av EPAR för allmänheten 
Envarsus 
takrolimus 
Detta är en sammanfattning av det offentliga europeiska utredningsprotokollet (EPAR) för Envarsus. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Envarsus ska användas. 
Praktisk information om hur Envarsus ska användas finns i bipacksedeln. Du kan också kontakta din 
läkare eller apotekspersonal. 
Vad är Envarsus och vad används det för? 
Envarsus är ett läkemedel som innehåller den aktiva substansen takrolimus. Det används för att 
förhindra avstötning (när immunsystemet angriper det transplanterade organet) vid långsiktig 
behandling av vuxna patienter som har genomgått en njur- eller levertransplantation. Envarsus kan 
också användas för att behandla organavstötning hos vuxna patienter när andra immunsuppressiva 
läkemedel (läkemedel som sänker immunsystemets aktivitet) inte är effektiva. 
Envarsus är ett ”hybridgenerikum”. Detta innebär att Envarsus liknar ett ”referensläkemedel” som 
innehåller samma aktiva substans, men Envarsus har fått en annan beredning och finns i olika doser. 
Referensläkemedlet för Envarsus är Advagraf. 
Hur används Envarsus? 
Envarsus är receptbelagt och ska endast förskrivas av läkare med erfarenhet av immunsuppressiva 
läkemedel och behandling av transplantationspatienter. Byten eller ändringar av immunsuppressiva 
läkemedel ska inledas och övervakas av erfarna transplantationsläkare. 
Envarsus finns som depottabletter innehållande takrolimus (0,75 mg, 1 mg och 4 mg). Dessa 
”depottabletter” gör att takrolimus kan frisättas långsamt från tabletten under flera timmar och i en 
form som kroppen lätt kan ta upp, så att den bara behöver ges en gång om dagen. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2014. Reproduction is authorised provided the source is acknowledged. 
 
 
 
  
 
 
 
 
Doserna av Envarsus beräknas utifrån patientens vikt. För att förhindra avstötning ska doserna starta 
vid 0,17 mg per kg kroppsvikt om dagen hos patienter som genomgått en njurtransplantation, och 
0,11 till 0,13 mg per kg om dagen hos dem som genomgått en levertransplantation. Dessa startdoser 
kan också prövas för behandlingen av avstötning. Läkarna ska övervaka halterna av takrolimus i blodet 
för att kontrollera att de håller sig inom vissa bestämda gränser. Behandlingen justeras i enlighet med 
läkemedlets halter i blodet och patientsvaret. Lägre doser kan behövas för patienter med nedsatt 
leverfunktion. Svarta patienter kan behöva högre doser än vita patienter. 
Eftersom takrolimus tas upp i kroppen från Envarsus på ett annat sätt än från andra takrolimus-
innehållande läkemedel, ska patienter som redan behandlas med någon annan beredning av 
takrolimus och byter till denna få en 30 procent lägre dos med Envarsus än deras befintliga dos. 
Envarsus ska tas en gång om dagen med vatten, på fastande mage. Envarsus ges ofta tillsammans med 
andra immunsuppressiva läkemedel efter transplantationen. Närmare information finns i bipacksedeln. 
Hur verkar Envarsus? 
Takrolimus, den aktiva substansen i Envarsus, är ett immunsuppressivt läkemedel. Takrolimus minskar 
aktiviteten hos vissa celler i immunsystemet som kallas T-celler, vilka främst svarar för att angripa det 
transplanterade organet (organavstötning). 
Vilken nytta med Envarsus har visats i studierna? 
Eftersom Envarsus liknar referensläkemedlet Advagraf, lämnade sökanden in jämförande data om 
Advagraf. 
Till följd av skillnaderna i beredning/dosering mellan Envarsus och Advagraf, tillhandahölls dessutom 
kliniska studier av patienter. I dessa studier jämfördes Envarsus med Prograf, ett allmänt använt och 
väletablerat takrolimus-innehållande läkemedel som frisätter takrolimus snabbare. 
Envarsus har i två huvudstudier visat sig vara minst lika effektivt som Prograf hos patienter som 
genomgått njurtransplantationer. Huvudmåttet på effekt i båda studierna var antalet patienter med 
sviktande behandling (dödsfall, svikt eller avstötning av det transplanterade organet, eller att patienten 
inte kom till uppföljning) efter 12 månader. 
I den första studien deltog 326 patienter som redan hade genomgått en njurtransplantation och som 
behandlades med Prograf och andra immunsuppressiva medel för att förhindra avstötning. Patienterna 
bytte antingen till behandling med Envarsus en gång om dagen eller fortsatte med Prograf-behandling 
två gånger om dagen. Andelarna sviktande behandling var 2,5 procent i båda grupperna (4 av 
162 patienter som behandlats med Envarsus och 4 av 162 som behandlats med Prograf). I den andra 
studien jämfördes Envarsus med Prograf som del av standardbehandling av 543 patienter med en 
nyligen transplanterad njure. Sviktande behandling inträffade hos 18,3 procent av de patienter som 
behandlats med Envarsus (49 av 268) och 19,6 procent av dem som fått Prograf (54 av 275). 
Företaget lämnade även in studier om halterna av takrolimus i kroppen efter intag av Envarsus, som 
visade att medlet gav upphov till halter av takrolimus som tidigare visat sig vara effektiva vid 
behandling och förhindrande av avstötning, och rapporterade resultaten från 29 patienter som fått 
Envarsus med start efter en levertransplantation, hos vilka det transplanterade organet inte avstöttes 
under de 360 dagarna efter transplantationen. 
Envarsus  
EMA/480180/2014 
Sida 2/3 
 
 
 
Vilka är riskerna med Envarsus? 
De vanligaste biverkningarna som orsakas av Envarsus (uppträder hos fler än 1 av 10 patienter) är 
tremor (skakningar), huvudvärk, illamående, diarré, njurproblem, hyperglykemi (förhöjda 
blodsockernivåer), diabetes, hyperkalemi (förhöjda kaliumnivåer i blodet), hypertoni (högt blodtryck) 
och sömnlöshet. Patienter kan också få onormala resultat vid leverfunktionstester. En fullständig 
förteckning över biverkningar som rapporterats för Envarsus finns i bipacksedeln. 
Envarsus får inte ges till patienter som är överkänsliga (allergiska) mot takrolimus eller något annat 
innehållsämne, och inte heller till dem som är allergiska mot substanser som kallas makrolider (i vilka 
ingår antibiotika som t.ex. erytromycin). 
Varför godkänns Envarsus? 
Myndighetens kommitté för humanläkemedel (CHMP) beslutade att de godkända doserna av Envarsus 
har visat sig ha jämförbar kvalitet, säkerhet och effekt med Advagraf och Prograf. På samma sätt som 
för andra godkända former av takrolimus fann därför CHMP att nyttan är större än den konstaterade 
risken. Kommittén rekommenderade att Envarsus skulle godkännas för försäljning. 
Vad görs för att garantera säker och effektiv användning av Envarsus? 
En riskhanteringsplan har tagits fram för att se till att Envarsus används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Envarsus. Där anges också lämpliga försiktighetsåtgärder som vårdpersonal och patienter ska vidta. 
Företaget som marknadsför Envarsus kommer dessutom att tillhandahålla utbildningsmaterial för 
vårdpersonal som skulle kunna förskriva eller lämna ut Envarsus, som påminner dem om dess 
godkända användningar och dosering, samt att försiktighet måste iakttas om patienter byter mellan 
olika former av takrolimus. 
Mer information finns i sammanfattningen av riskhanteringsplanen. 
Mer information om Envarsus 
Den 18 juli 2014 beviljade Europeiska kommissionen ett godkännande för försäljning av Envarsus som 
gäller i hela EU. 
EPAR och sammanfattningen av riskhanteringsplanen finns i sin helhet på EMA:s webbplats 
ema.europa.eu/Find medicine/Human medicines/European public assessment reports. Mer information 
om behandling med Envarsus finns i bipacksedeln (ingår också i EPAR). Du kan också kontakta din 
läkare eller apotekspersonal. 
Denna sammanfattning uppdaterades senast 07-2014. 
Envarsus  
EMA/480180/2014 
Sida 3/3 
 
 
 
