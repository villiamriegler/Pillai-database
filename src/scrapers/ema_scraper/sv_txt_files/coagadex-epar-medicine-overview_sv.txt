EMA/642266/2018  
EMEA/H/C/003855 
Coagadex (human koagulationsfaktor X) 
Sammanfattning av Coagadex och varför det är godkänt inom EU 
Vad är Coagadex och vad används det för? 
Coagadex är ett läkemedel som används för att behandla och förebygga blödning (inräknat under och 
efter en operation) hos patienter med ärftlig brist på koagulationsfaktor X. Faktor X-brist är en 
blödningsrubbning som orsakas av en brist på faktor X, ett protein som behövs för att blodet ska levra 
sig normalt. 
Faktor X-brist är sällsynt och Coagadex klassificerades som särläkemedel (ett läkemedel som används 
vid sällsynta sjukdomar) den 14 september 2007. Mer information om klassificeringen som 
särläkemedel finns här: ema.europa.eu/Find medicine/Human medicines/Rare disease designation 
Coagadex innehåller den aktiva substansen human koagulationsfaktor X. 
Hur används Coagadex? 
Coagadex ges som injektion i en ven. Dosens storlek och hur ofta injektionen ges beror på hur allvarlig 
patientens faktor X-brist är, blödningens storlek och plats samt patientens tillstånd och kroppsvikt. 
Coagadex är receptbelagt och behandling ska sättas in under övervakning av en läkare med erfarenhet 
av behandling av sällsynta blödningsrubbningar. Patienterna kan själva injicera Coagadex hemma efter 
att de fått lämplig träning. För att få mer information om hur du använder Coagadex, läs bipacksedeln 
eller tala med läkare eller apotekspersonal. 
Hur verkar Coagadex? 
Patienter med ärftlig faktor X-brist saknar faktor X, ett protein som behövs för att blodet ska levra sig 
med följden att sår slutar blöda. Hos dessa patienter levras inte blodet som det ska, vilket leder till 
svårstoppad blödning och till dålig sårläkning. Den aktiva substansen i Coagadex är human faktor X 
som isolerats från blodplasma från blodgivare. Genom att ersätta den saknade faktor X hjälper 
Coagadex blodet att levra sig, vilket ger tillfällig kontroll över blödningen. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
Vilken nytta med Coagadex har visats i studierna? 
Coagadex har undersökts i en huvudstudie på 16 patienter med brist på ärftlig faktor X i åldrarna 12–
58 år. Patienterna fick Coagadex antingen för behandling av alla eventuella spontana blödningar under 
behandlingsperioden eller för förebyggande av blödning under kirurgi. Huvudeffektmåttet byggde på 
läkarens och patientens bedömning av hur väl behandlingen verkade när det gäller att förebygga och 
behandla blödningsepisoder. 
Vad gäller behandling av blödningar, registrerades och bedömdes 187 blödningsepisoder, och 
behandlingen med Coagadex bedömdes som ”utmärkt” eller ”god” för 98,4 procent av 
blödningsepisoderna. För 3 mindre operationer under studien bedömdes Coagadex som utmärkt när 
det gäller att förebygga blödningsepisoder. 
I en studie med 9 barn under 12 års ålder (av vilka 4 var under 4 år gamla) bedömdes en 
förebyggande rutinbehandling med Coagadex under 6 månader som utmärkt när det gäller att minska 
eller förebygga blödningsepisoder. Sammanlagt rapporterades 10 blödningar i studien, av vilka 4 
behandlades med Coagadex. En enda infusion med Coagadex räckte för att kontrollera varje enskild 
behandlad blödningshändelse. 
Vilka är riskerna med Coagadex? 
De vanligaste biverkningarna som orsakas av Coagadex (kan uppträda hos upp till 1 av 10 personer) 
är smärta eller rodnad vid injektionsstället, trötthet och ryggvärk. 
Överkänslighetsreaktioner (allergiska reaktioner) kan i sällsynta fall uppträda hos patienter som 
behandlats för blödningsrubbningar (hos upp till 1 av 1 000 patienter) och kan i vissa fall vara 
allvarliga. Dessa reaktioner har inte rapporterats under kliniska studier med Coagadex. 
En fullständig förteckning över biverkningar och restriktioner för Coagadex finns i bipacksedeln. 
Varför är Coagadex godkänt i EU? 
Europeiska läkemedelsmyndigheten (EMA) fann att fördelarna med Coagadex är större än riskerna och 
att Coagadex skulle godkännas för försäljning i EU. EMA övervägde avsaknaden av specifika 
behandlingar för faktor X-brist och fann att Coagadex var effektivt när det gäller att behandla och 
förebygga blödningar hos patienter med sjukdomen. Biverkningarna av Coagadex ansågs vara 
hanterbara och av lindrig eller måttlig intensitet. Eftersom sjukdomen är extremt sällsynt är dock 
säkerhetsdatabasen liten, och sällsynta händelser förväntas inte fångas upp under de kliniska 
studierna. 
Vad görs för att garantera säker och effektiv användning av Coagadex? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Coagadex har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Coagadex kontinuerligt. 
Biverkningar som har rapporterats för Coagadex utvärderas noggrant och nödvändiga åtgärder vidtas 
för att skydda patienterna. 
Coagadex (human koagulationsfaktor X) 
EMA/642266/2018 
Sida 2/3 
 
 
 
Mer information om Coagadex 
Den 16 mars 2016 beviljades Coagadex ett godkännande för försäljning som gäller i hela EU. 
Mer information om Coagadex finns på EMA:s webbplats ema.europa.eu/Find medicine/Human 
medicines/European public assessment reports. 
Denna sammanfattning uppdaterades senast 08-2018. 
Coagadex (human koagulationsfaktor X) 
EMA/642266/2018 
Sida 3/3 
 
 
 
