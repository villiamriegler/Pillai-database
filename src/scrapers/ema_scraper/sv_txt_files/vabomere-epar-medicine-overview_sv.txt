EMA/657766/2018 
EMEA/H/C/004669 
Vabomere (meropenem/vaborbaktam) 
Sammanfattning av Vabomere och varför det är godkänt inom EU 
Vad är Vabomere och vad används det för? 
Vabomere är ett antibiotikum som ges till vuxna för att behandla följande infektioner, också när de har 
spridit sig till blodet (bakteremi): 
•  Komplicerade (svårbehandlade) urinvägsinfektioner, inräknat njurarna. 
•  Komplicerade bukinfektioner i vävnader och organ i buken (intraabdominella infektioner). 
• 
Lunginfektioner som man fått på sjukhus (sjukhusförvärvad pneumoni), inräknat 
ventilatorassocierad pneumoni (lunginflammation orsakad av ventilator/respirator, en maskin som 
hjälper patienten att andas). 
Det kan också användas för infektioner orsakade av gramnegativa bakterier när andra behandlingar 
kanske inte fungerar. 
Vabomere innehåller de aktiva substanserna meropenem och vaborbaktam. 
Hur används Vabomere? 
Vabomere är receptbelagt. 
Vabomere ges genom infusion (dropp) i en ven under 3 timmar. Det ges var 8:e timme och 
behandlingstiden beror på typen av infektion och dess svårighetsgrad. 
För att få mer information om hur du använder Vabomere, läs bipacksedeln eller tala med läkare eller 
apotekspersonal. 
Hur verkar Vabomere? 
De två aktiva substanserna i Vabomere, meropenem och vaborbaktam, verkar på olika sätt. 
Meropenem tillhör antibiotikaklassen karbapenemer, som ingår i den större gruppen av antibiotika som 
kallas betalaktamer. Den verkar genom att störa aktiviteten hos vissa proteiner som bakterierna 
behöver för att bygga upp sina cellväggar. Denna effekt försvagar bakteriecellens väggar som sedan 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
kan falla samman, vilket slutligen leder till att bakterien dör. Meropenem har varit godkänt i EU sedan 
1990-talet. 
Vaborbaktam är en betalaktamashämmare, vilket innebär att den blockerar effekten av bakteriella 
enzymer, som kallas betalaktamaser. Dessa enzymer bryter ner betalaktamantibiotika såsom 
meropenem och förhindrar att de verkar. Genom att blockera effekten av dessa enzymer gör 
vaborbaktam att meropenem kan verka mot bakterier som annars skulle vara resistenta mot den. 
Vilka fördelar med Vabomere har visats i studierna? 
Vabomere befanns vara effektivt vid behandling av infektioner i två studier. I den första studien, som 
gjordes på patienter med komplicerad urinvägsinfektion (inräknat njurinfektion), jämfördes Vabomere 
med en kombination av piperacillin (ett annat betalaktamantibiotikum) och tazobaktam (en 
betalaktamashämmare). Vid tester av bakterier i urinen fann man att 67 procent (128 av 192) av 
patienterna som behandlades med Vabomere botades, jämfört med 58 procent (105 av 182) av 
patienterna som behandlades med piperacillin och tazobaktam. 
I den andra studien ingick patienter med komplicerad urinvägsinfektion (inräknat njurinfektion), 
komplicerade intraabdominella infektioner, lunginfektioner som förvärvats på sjukhus samt bakteremi. 
Vabomere jämfördes med läkarens val av bästa tillgängliga antibiotikabehandling. Av dem som 
behandlas med Vabomere botades totalt 60 procent (21 av 35) av patienterna, jämfört med 
32 procent (6 av 19) av patienterna som fick bästa tillgängliga antibiotikabehandling. Färre patienter 
som behandlades med Vabomere (14 procent) dog inom 4 veckor än dem som fick bästa tillgängliga 
antibiotikabehandling (26 procent). 
Vilka är riskerna med Vabomere? 
De vanligaste biverkningarna som orsakas av Vabomere (kan uppträda hos upp till 1 av 10 personer) 
är huvudvärk, diarré, inflammation i venen runt omkring infusionsstället samt illamående. En 
fullständig förteckning över biverkningar som rapporterats för Vabomere finns i bipacksedeln. 
Vabomere får inte ges till patienter som är överkänsliga (allergiska) mot något 
karbapenemantibiotikum eller till patienter som har haft en allvarlig allergisk reaktion mot den större 
klassen av betalaktamantibiotika (t.ex. penicilliner och cefalosporiner). En fullständig förteckning över 
restriktioner finns i bipacksedeln. 
Varför är Vabomere godkänt i EU? 
Europeiska läkemedelsmyndigheten (EMA) noterade att det fanns begränsade alternativ för behandling 
av infektioner med bakterier som bär på betalaktamaser. Vaborbaktam gör att meropenem kan verka i 
många sådana infektioner genom att blockera vissa betalaktamaser. EMA konstaterade dock att 
Vabomere inte kan behandla alla typer av bakterier som är resistenta mot meropenem. Inga särskilda 
problem med biverkningar har rapporterats vid tillägg av vaborbaktam till meropenem. EMA fann att 
fördelarna med Vabomere är större än riskerna och att Vabomere kan godkännas för försäljning i EU. 
Vad görs för att garantera säker och effektiv användning av Vabomere? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Vabomere har tagits med i produktresumén och 
bipacksedeln. 
Vabomere (meropenem/vaborbaktam) 
EMA/657766/2018 
Sida 2/3 
 
 
 
Liksom för alla läkemedel övervakas de vetenskapliga uppgifterna för Vabomere kontinuerligt. 
Biverkningar som har rapporterats för Vabomere utvärderas noggrant och nödvändiga åtgärder vidtas 
för att skydda patienterna. 
Mer information om Vabomere 
Mer information om Vabomere finns på EMA:s webbplats 
ema.europa.eu/medicines/human/EPAR/Vabomere. 
Vabomere (meropenem/vaborbaktam) 
EMA/657766/2018 
Sida 3/3 
 
 
 
 
