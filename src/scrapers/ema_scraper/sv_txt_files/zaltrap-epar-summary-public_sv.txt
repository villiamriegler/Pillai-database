EMA/536607/2017 
EMEA/H/C/002532 
Sammanfattning av EPAR för allmänheten 
Zaltrap 
aflibercept 
Detta är en sammanfattning av det offentliga europeiska utredningsprotokollet (EPAR) för Zaltrap. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Zaltrap ska användas. 
Praktisk information om hur Zaltrap ska användas finns i bipacksedeln. Du kan också kontakta din 
läkare eller apotekspersonal. 
Vad är Zaltrap och vad används det för? 
Zaltrap är ett cancerläkemedel som används för att behandla vuxna med metastaserande kolorektal 
cancer (tjocktarmscancer som har spridit sig till andra delar av kroppen) där behandling med ett annat 
läkemedel, oxaliplatin, inte har fungerat eller cancern har förvärrats. Zaltrap används med FOLFIRI, 
som är en kombinationsbehandling med läkemedlen irinotecan, 5-fluorouracil och folinsyra. 
Läkemedlet innehåller den aktiva substansen aflibercept. 
Hur används Zaltrap? 
Zaltrap är receptbelagt och behandling ska övervakas av en läkare med erfarenhet av användningen 
av cancerläkemedel. 
Zaltrap ges som en infusion (dropp) i en ven under en timme, vid en dos på 4 mg per kilogram 
kroppsvikt. Detta följs av FOLFIRI-behandlingen. Denna behandlingscykel upprepas varannan vecka, 
tills sjukdomen förvärras eller patienten inte tolererar behandlingen. Hos patienter som har fått vissa 
biverkningar ska behandlingen avbrytas eller fördröjas, eller så kan dosen behöva ändras. Närmare 
information finns i bipacksedeln. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
  
 
 
 
 
Hur verkar Zaltrap? 
Den aktiva substansen i Zaltrap, aflibercept, är ett protein som fäster vid vaskulär endotel 
tillväxtfaktor (VEGF) och placentatillväxtfaktor (PlGF), vilka är ämnen i blodet som gör att blodkärlen 
växer. Aflibercept binder till VEGF och PlGF och förhindrar därmed deras effekt. Till följd av detta kan 
inte cancercellerna utveckla sin egen blodtillförsel och får därför inte tillräckligt med syre och 
näringsämnen, vilket gör att tumörtillväxten blir långsammare. 
Vilken nytta med Zaltrap har visats i studierna? 
Zaltrap undersöktes i en huvudstudie på 1 226 vuxna med metastaserande kolorektal cancer som inte 
hade svarat på behandling baserad på oxaliplatin. Zaltrap jämfördes med placebo (en overksam 
behandling) vid tillägg till FOLFIRI. Huvudeffektmåttet var den genomsnittliga tid som patienter 
överlevde efter behandling. 
I denna studie var Zaltrap effektivare än placebo när det gällde att öka patienternas överlevnad: 
patienter som behandlades med Zaltrap plus FOLFIRI levde i genomsnitt 13,5 månader, medan 
patienter som behandlades med placebo och FOLFIRI levde i genomsnitt 12,1 månader.  
Vilka är riskerna med Zaltrap? 
De vanligaste biverkningarna som orsakas av Zaltrap i kombination med FOLFIRI (kan uppträda hos 
fler än 20 av 100 patienter) är leukopeni och neutropeni (lågt antal vita blodkroppar i blodet, inräknat 
den typ som bekämpar infektioner), diarré, proteinuri (protein i urinen), förhöjd halt i blodet av 
leverenzymer (aspartat och alanintransaminaser), stomatit (inflammation i munnen), trötthet, 
trombocytopeni (lågt antal blodplättar), hypertoni (högt blodtryck), viktminskning, nedsatt aptit, 
epistaxis (näsblödningar), buksmärta, dysfoni (talstörning), ökade halter av kreatinin i blodet (en 
markör för njurproblem) samt huvudvärk. De vanligaste effekter som ledde till att behandlingen fick 
avbrytas permanent var cirkulationsproblem, däribland hypertoni, infektioner, trötthet, diarré, 
dehydrering, stomatit, neutropeni, proteinuri samt pulmonär embolism (en koagel i blodkärlen till 
lungorna). 
En fullständig förteckning över biverkningar som rapporterats för Zaltrap finns i bipacksedeln. 
Trots att det finns läkemedel med samma aktiva substanser tillgängliga för injektion i ögat får inte 
Zaltrap injiceras i ögat eftersom det inte togs fram för en sådan användning och kan vålla lokal skada. 
En fullständig förteckning över restriktioner finns i bipacksedeln. 
Varför godkänns Zaltrap? 
Trots att Zaltrap är förknippat med betydande biverkningar, som kan vara tillräckligt allvarliga för att 
behandlingen måste avbrytas, visar resultaten av den stora huvudstudien att det finns en liten men 
kliniskt signifikant nytta när det gäller att förlänga livet för behandlade patienter hos vilka tidigare 
behandling har misslyckats. Sammanlagt fann Europeiska läkemedelsmyndigheten att nyttan med 
Zaltrap är större än riskerna och rekommenderade att Zaltrap skulle godkännas för försäljning i EU. 
Vad görs för att garantera säker och effektiv användning av Zaltrap? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Zaltrap har tagits med i produktresumén och bipacksedeln. 
Zaltrap 
EMA/536607/2017 
Sida 2/3 
 
 
 
 
 
Övrig information om Zaltrap 
Den 1 februari 2013 beviljade Europeiska kommissionen ett godkännande för försäljning av Zaltrap 
som gäller i hela EU. 
EPAR för Zaltrap finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Zaltrap finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 08-2017. 
Zaltrap 
EMA/536607/2017 
Sida 3/3 
 
 
 
 
 
 
