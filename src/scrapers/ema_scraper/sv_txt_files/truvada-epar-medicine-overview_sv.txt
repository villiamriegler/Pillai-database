EMA/99146/2018 
EMEA/H/C/000594 
Truvada (emtricitabin / tenofovirdisoproxil) 
Sammanfattning av Truvada och varför det är godkänt inom EU 
Vad är Truvada och vad används det för? 
Truvada används i kombination med minst ett annat hivläkemedel för att behandla vuxna som 
infekterats med humant immunbristvirus typ 1 (HIV-1), ett virus som orsakar förvärvat 
immunbristsyndrom (aids). Truvada får också ges från 12 års ålder till ungdomar med hiv som är 
resistenta mot första linjens behandlingar eller som inte kan ta dem beroende på biverkningar. 
Truvada används också för att hjälpa till att förebygga sexuellt överförbar HIV-1-infektion hos vuxna 
och ungdomar som löper stor risk att infekteras (preexponeringsprofylax eller PrEP). Det ska användas 
i kombination med åtgärder för säkert sex, till exempel användning av kondom. 
Truvada innehåller två aktiva substanser, emtricitabin (200 mg) och tenofovirdisoproxil (245 mg). 
Hur används Truvada? 
Truvada är receptbelagt och behandling ska inledas av läkare med erfarenhet av behandling av 
hivinfektion. 
Truvada finns som tabletter. Den rekommenderade dosen för att behandla eller förebygga HIV-1-
infektion är en tablett en gång dagligen som helst tas tillsammans med föda. Om patienter med HIV-1-
infektion måste sluta ta emtricitabin eller tenofovir, eller behöver ta en annan dos, måste de ta 
läkemedel som innehåller emtricitabin eller tenofovirdisoproxil separat. 
Mer information finns i bipacksedeln. 
Hur verkar Truvada? 
Truvada innehåller två aktiva substanser: emtricitabin, som är en omvänd transkriptashämmare av 
nukleosidtyp och tenofovirdisoproxil, som är en s.k. prodrug till tenofovir, vilket innebär att den 
omvandlas till tenofovir i kroppen. Tenofovir är en omvänd transkriptas-hämmare av nukleotidtyp. 
Både emtricitabin och tenofovir verkar på likartat sätt genom att hämma aktiviteten hos omvänt 
transkriptas, ett enzym som produceras av hiv, som gör att viruset kan infektera celler och föröka sig. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
För behandling av HIV-1-infektion minskar Truvada mängden hiv i blodet och håller den på en låg nivå, 
när det tas i kombination med minst ett annat hivläkemedel. Truvada botar inte hivinfektion eller aids, 
men kan motverka skador på immunsystemet och undvika att infektioner och sjukdomar som har 
samband med aids utvecklas. 
För preexponeringsprofylax för HIV-1-infektion förväntas att Truvada i blodet kommer att hindra 
viruset från att föröka sig och sprida sig från infektionsstället om en person exponeras för viruset. 
Båda de aktiva substanserna har varit godkända i Europeiska unionen (EU) sedan början av 2000-
talet: emtricitabin har varit godkänt under namnet Emtriva sedan 2003 och tenofovirdisoproxil har 
varit godkänt under namnet Viread sedan 2002. 
Vilken nytta med Truvada har visats i studierna? 
I två huvudstudier har man undersökt effekterna av de aktiva substanserna i Truvada, emtricitabin och 
tenofovirdisoproxil, hos vuxna med HIV-1-infektion som inte behandlats tidigare. Huvudeffektmåttet 
var andelen patienter vars hivnivå i blodet (virusbelastningen) hade sjunkit till under en förutbestämd 
nivå. Truvadas aktiva substanser, som tas i kombination med andra antivirala läkemedel, minskade 
virusbelastningen hos de flesta patienter och var effektivare än jämförelseläkemedlen. 
I den första studien jämfördes kombinationen emtricitabin och tenofovirdisoproxil med kombinationen 
lamivudin och zidovudin (andra antivirala läkemedel). Båda kombinationerna togs med efavirenz (ett 
annat antiviralt läkemedel) av patienter med HIV-1-infektion. Av de patienter som tog de aktiva 
substanserna i Truvada uppnådde och bibehöll 80 procent (194 av 244) en virusbelastning under 
50 HIV-1-kopior/ml vid 48 veckor, jämfört med 70 procent av de patienter som fick 
jämförelseläkemedlen (171 av 243). 
I den andra studien jämfördes effekterna av emtricitabin och tenofovirdisoproxil som togs tillsammans 
med lopinavir och ritonavir (andra antivirala läkemedel) hos 196 patienter med HIV-1-infektion. 
Ungefär två tredjedelar av patienterna uppnådde och bibehöll en virusbelastning under 50 kopior/ml 
efter 48 veckor. 
Truvadas effekt hos ungdomar stöddes av studier som visade att emtricitabin och tenofovirdisoproxil 
minskade virusbelastningen när det gavs tillsammans med andra antivirala läkemedel till HIV-1-
infekterade patienter i åldern 12–18 år. Studierna visade också att de aktiva substanserna fördelades i 
kroppen på samma sätt hos ungdomar som hos vuxna och på så sätt förväntas de att verka på samma 
sätt. 
I två huvudstudier utvärderades tillägg av Truvada till förebyggande standardåtgärder för 
preexponeringsprofylax. I båda studierna jämfördes Truvada med placebo (overksam behandling) hos 
vuxna med stor risk för sexuellt överförbar HIV-1-infektion. Huvudeffektmåttet var antalet vuxna som 
testade positivt för HIV-1-infektion. Truvada var effektivare än placebo för att förebygga HIV-1-
infektion. Skyddsnivån berodde på hur noggranna personerna var med att ta sitt läkemedel. 
I den första studien med fler än 2 400 män som har sex med män testade 3,9 procent (48 av 1 224) 
personer som tog Truvada positivt för HIV-1-infektion jämfört med 6,8 procent (83 av 1 217) personer 
som tog placebo. 
I den andra studien med fler än 4 700 heterosexuella par, med en partner som inte hade HIV-1-
infektion och den andra som hade infektion. Av de personer som tog Truvada testade 0,8 procent (13 
av 1 576) positivt för HIV-1-infektion under ett år jämfört med 3,3 procent (52 av 1 578) av dem som 
tog placebo. 
Truvada (emtricitabin / tenofovirdisoproxil)  
EMA/99146/2018 
Sida 2/3 
 
 
 
 
Vilka är riskerna med Truvada? 
De vanligaste biverkningarna som orsakas av Truvada hos vuxna är diarré och illamående. När de 
aktiva substanserna emtricitabin och tenofovir ges separat omfattar de vanligaste biverkningarna 
(uppträder hos fler än 1 av 10 patienter) också hypofosfatemi (låga fosfatnivåer i blodet), huvudvärk, 
yrsel, kräkningar, utslag, svaghet och förhöjda nivåer i blodet av kreatinkinas (ett enzym som finns i 
musklerna). Hos barn är missfärgning av huden och anemi (lågt antal röda blodkroppar) också vanliga 
biverkningar. Förteckningen över samtliga biverkningar som rapporterats för Truvada finns i 
bipacksedeln. 
Truvada kan endast ges som preexponeringsprofylax till personer som har testat att de inte har HIV-1-
infektion. Personer som tar Truvada för att förebygga HIV-1-infektion ska testas minst var tredje 
månad för att försäkra sig om att de inte har HIV-1. En fullständig förteckning över restriktioner finns i 
bipacksedeln. 
Varför är Truvada godkänt i EU? 
Europeiska läkemedelsmyndigheten fann att nyttan med Truvada för behandling av HIV-1-infektion 
endast visats hos patienter som inte tidigare fått behandling mot hiv, men att den förenklade 
doseringen med kombinationstabletten som tas en gång dagligen kan göra det lättare för patienterna 
att följa behandlingsplanen. 
EMA ansåg också att nyttan med Truvada har visats för preexponeringsprofylax men att skyddsnivån 
beror på hur noggrant personerna följer det rekommenderade dosschemat. Det finns en risk att 
preexponeringsprofylax kan uppmuntra riskbeteende, men en av huvudstudierna fann att deltagandet i 
studien minskade riskbeteende. 
EMA fann att nyttan med Truvada är större än riskerna och rekommenderade att Truvada skulle 
godkännas för försäljning. 
Vad görs för att garantera säker och effektiv användning av Truvada? 
Företaget som marknadsför Truvada kommer att ge läkare ett informationspaket som tar upp risken 
för reducerad njurfunktion med Truvada hos vuxna och barn samt information om användningen som 
preexponeringsprofylax för vuxna. Hälsovårdspersonal kommer också få en broschyr och ett 
påminnelsekort att dela ut till personer som får Truvada som preexponeringsprofylax. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Truvada har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Truvada utvärderas noggrant och nödvändiga åtgärder för att 
skydda patienter vidtas. 
Mer information om Truvada 
Den 21 februari 2005 beviljade Europeiska kommissionen ett godkännande för försäljning av Truvada 
som gäller i hela EU. 
Mer information om Truvada finns på EMA:s webbplats ema.europa.eu/Find medicine/Human 
medicines/European public assessment reports. 
Denna sammanfattning uppdaterades senast 02-2018. 
Truvada (emtricitabin / tenofovirdisoproxil)  
EMA/99146/2018 
Sida 3/3 
 
 
 
