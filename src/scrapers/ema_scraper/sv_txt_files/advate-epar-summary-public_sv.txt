EMA/653904/2017 
EMEA/H/C/000520 
Sammanfattning av EPAR för allmänheten 
Advate 
oktokog alfa  
Detta är en sammanfattning av det offentliga europeiska utredningsprotokollet (EPAR) för Advate. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Advate ska användas. 
Praktisk information om hur Advate ska användas finns i bipacksedeln. Du kan också kontakta din 
läkare eller apotekspersonal. 
Vad är Advate och vad används det för? 
Advate är ett läkemedel som används för att behandla och förebygga blödning hos patienter i alla 
åldrar med hemofili A (en ärftlig blödningssjukdom som orsakas av brist på faktor VIII). Det innehåller 
den aktiva substansen oktokog alfa (human koagulationsfaktor VIII). 
Hur används Advate? 
Advate är receptbelagt och behandling ska inledas av läkare med erfarenhet av behandling av hemofili 
och med återupplivningsutrustning tillgänglig för hantering av eventuella allvarliga allergiska reaktioner 
(anafylaxi). 
Advate finns som ett pulver och en vätska som blandas till en injektionsvätska, lösning för injektion i 
en ven. Dosen och behandlingslängden beror på om Advate används för att behandla eller förebygga 
blödning eller vid operation, samt på patientens nivåer av faktor VIII, hemofilins svårighetsgrad, 
blödningens omfattning och plats samt patientens tillstånd och kroppsvikt. Advate är avsett för 
antingen kortvarig eller långvarig användning. 
Patienter eller deras vårdare kan själva ge Advate hemma efter att de har instruerats på lämpligt sätt. 
Fullständig information finns i bipacksedeln. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
 
  
 
 
 
 
 
Hur verkar Advate? 
Den aktiva substansen i Advate, oktokog alfa (human koagulationsfaktor VIII), är en substans som 
hjälper blodet att koagulera. Patienter med hemofili A saknar faktor VIII, och detta leder till problem 
med blodets koagulering, såsom blödningar i leder, muskler eller inre organ. Advate används för att 
rätta till bristen på faktor VIII genom att ersätta den faktor VIII som saknas och ge tillfällig kontroll 
över blödarsjukan. 
Oktokog alfa framställs med en metod som kallas rekombinant DNA-teknik, vilket innebär att det 
framställs av celler som har fått en gen (DNA) som gör att de kan producera det. 
Vilken nytta med Advate har visats i studierna? 
Advate liknar ett annat läkemedel som är godkänt i EU, nämligen Recombinate, men bereds på ett 
annat sätt så att det inte finns något humant eller animaliskt protein i läkemedlet. För att visa att de 
två läkemedlen är likvärdiga har Advate därför jämförts med Recombinate i en huvudstudie som 
omfattade 111 patienter med hemofili A. 
I studien tittade man på antalet blödningsepisoder och graderade effekten av Advate när det gäller att 
stoppa blödning på en skala från ”ingen” till ”utmärkt” hos 107 patienter som alla fick Advate. Effekten 
av Advate bedömdes som ”utmärkt” eller ”bra” för 86 procent av 510 nya blödningsepisoder. 
Dessutom krävdes bara en enda behandling med Advate vid 81 procent av dessa blödningsepisoder. 
I tre ytterligare studier undersöktes användningen av läkemedlet för förebyggande av blödning och vid 
operation hos patienter med svår eller måttligt svår hemofili A, inräknat en studie på 53 barn under 
6 år. De kompletterande studierna bekräftade att Advate är effektivt, också hos barn under 6 år. 
Hos vissa patienter kan faktor VIII-hämmare utvecklas, som är antikroppar (proteiner) som kroppens 
immunsystem producerar mot faktor VIII och som kan få läkemedlet att sluta verka, vilket leder till 
förlorad blödningskontroll. Advate har undersökts i en högre dos för att se om det är effektivt när det 
gäller att få bort antikroppar mot faktor VIII från blodet (en process som kallas 
immuntoleransinduktion) så att behandlingen med faktor VIII förblir effektiv. De data som lämnats om 
immuntoleransinduktion hos patienter som utvecklat hämmande substanser ansågs inte tillräckliga för 
att läkemedlet skulle godkännas för denna användning. 
Vilka är riskerna med Advate? 
Vanliga biverkningar som orsakas av Advate (drabbar mellan 1 och 10 av 100 patienter) är huvudvärk 
och pyrexi (feber). 
(Allergiska) överkänslighetsreaktioner har rapporterats, som i vissa fall kan bli allvarliga. 
Med faktor VIII-läkemedel finns det en risk att vissa patienter utvecklar hämmande substanser 
(antikroppar) mot faktor VIII, vilket leder till att läkemedlet slutar verka och till förlorad 
blödningskontroll. I dessa fall ska en specialiserad hemofiliavdelning kontaktas. 
En fullständig förteckning över biverkningar som rapporterats för Advate finns i bipacksedeln. Advate 
får inte ges till personer som är överkänsliga (allergiska) mot human koagulationsfaktor VIII, mus- 
eller hamsterprotein eller något annat innehållsämne. 
Advate 
EMA/653904/2017  
Page 2/3 
 
 
 
Varför godkänns Advate? 
Myndigheten fann att nyttan med Advate är större än riskerna och rekommenderade att Advate skulle 
godkännas för försäljning. Myndigheten fann att Advate har visat sig vara effektivt när det gäller att 
behandla och förebygga blödning hos patienter med hemofili A och har en godtagbar säkerhetsprofil. 
Vad görs för att garantera säker och effektiv användning av Advate? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Advate har tagits med i produktresumén och bipacksedeln. 
Övrig information om Advate 
Den 2 mars 2004 beviljade Europeiska kommissionen ett godkännande för försäljning av Advate som 
gäller i hela EU. 
EPAR för Advate finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Advate finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 10-2017. 
Advate 
EMA/653904/2017  
Page 3/3 
 
 
 
