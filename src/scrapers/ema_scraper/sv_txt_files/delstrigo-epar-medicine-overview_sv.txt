EMA/130020/2022 
EMEA/H/C/004746 
Delstrigo (doravirin/lamivudin/tenofovirdisoproxil) 
Sammanfattning av Delstrigo och varför det är godkänt inom EU 
Vad är Delstrigo och vad används det för? 
Delstrigo är ett antiviralt läkemedel som används för att behandla vuxna och ungdomar från 12 års 
ålder som väger minst 35 kg och är infekterade med humant immunbristvirus typ 1 (HIV-1), ett virus 
som orsakar förvärvat immunbristsyndrom (aids). 
Läkemedlet ges bara till patienter där viruset inte har utvecklat resistens mot läkemedel som verkar på 
samma sätt som Delstrigos aktiva substanser. 
Det ges bara till ungdomar om andra hivläkemedel utan tenofovirdisoproxil inte kan användas på 
grund av biverkningar. 
Delstrigo innehåller de aktiva substanserna doravirin, lamivudin och tenofovirdisoproxil. 
Hur används Delstrigo? 
Delstrigo är receptbelagt och behandling ska sättas in av läkare med erfarenhet av att behandla 
hivinfektion. 
Delstrigo finns som tabletter. Varje tablett innehåller 100 mg doravirin, 300 mg lamivudin och 245 mg 
tenofovirdisoproxil. Rekommenderad dos är en tablett dagligen. 
För mer information om hur du använder Delstrigo, läs bipacksedeln eller tala med läkare eller 
apotekspersonal. 
Hur verkar Delstrigo? 
Alla de tre aktiva substanserna i Delstrigo blockerar aktiviteten av omvänt transkriptas, ett virusenzym 
som gör att hiv kan föröka sig i de celler det har infekterat. Doravirin är en icke-nukleosid omvänt 
transkriptas-hämmare (NNRTI) och lamivudin är en nukleosid omvänt transkriptas-hämmare (NRTI). 
Tenofovirdisoproxil är en så kallad prodrug till tenofovir, vilket betyder att den omvandlas i kroppen till 
den aktiva substansen tenofovir. Tenofovir är en nukleotid omvänt transkriptas-hämmare. 
Delstrigo håller mängden hiv i blodet på en låg nivå. Läkemedlet botar inte hivinfektion eller aids, men 
kan motverka skadorna på immunsystemet och utvecklingen av infektioner och sjukdomar som är 
kopplade till aids. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Vilka fördelar med Delstrigo har visats i studierna? 
Delstrigo var lika effektivt för att hålla hivinfektionen under kontroll som en liknande 
kombinationsbehandling mot hiv. Detta visades i en huvudstudie på vuxna patienter med hivinfektion 
som inte behandlats tidigare. I en studie på 728 vuxna patienter hade 84 procent av patienterna som 
behandlades med Delstrigo omätbara nivåer av hiv i blodet (färre än 40 kopior/ml) efter 48 veckors 
behandling, jämfört med 80 procent av patienterna som fick en kombination av efavirenz, emtricitabin 
och tenofovirdisoproxil. 
En andra studie som omfattade 43 patienter i åldern 12–18 år som tidigare behandlats för hiv visade 
att Delstrigo också var effektivt för att hålla virusbelastningen under 40 kopior/ml i denna åldersgrupp; 
95 procent (41 av 43 patienter) hade omätbara nivåer efter 24 veckor och 93 procent (40 av 43 
patienter) hade omätbara nivåer efter 48 veckor. 
Vilka är riskerna med Delstrigo? 
De vanligaste biverkningarna som orsakas av Delstrigo (kan förekomma hos upp till 1 av 
10 användare) är illamående och huvudvärk. 
Delstrigo får inte ges tillsammans med vissa läkemedel som kan minska dess effekt. En fullständig 
förteckning över biverkningar och restriktioner som rapporterats för Delstrigo finns i bipacksedeln. 
Varför är Delstrigo godkänt i EU? 
Delstrigo visade sig vara effektivt för att hålla hivinfektionen under kontroll hos både vuxna och 
ungdomar från 12 års ålder. Dessutom är Delstrigos biverkningar till största delen lindriga. 
Europeiska läkemedelsmyndigheten (EMA) fann därför att fördelarna med Delstrigo är större än 
riskerna och att läkemedlet kan godkännas för försäljning i EU. 
Vad görs för att garantera säker och effektiv användning av Delstrigo? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Delstrigo har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Delstrigo kontinuerligt. 
Biverkningar som har rapporterats för Delstrigo utvärderas noggrant och nödvändiga åtgärder vidtas 
för att skydda patienter. 
Mer information om Delstrigo 
Den 22 november 2018 beviljades Delstrigo ett godkännande för försäljning som gäller i hela EU. 
Mer information om Delstrigo finns på EMA:s webbplats: 
ema.europa.eu/medicines/human/EPAR/delstrigo. 
Denna sammanfattning uppdaterades senast 03-2022. 
Delstrigo (doravirin/lamivudin/tenofovirdisoproxil) 
EMA/130020/2022 
Sida 2/2 
 
 
 
