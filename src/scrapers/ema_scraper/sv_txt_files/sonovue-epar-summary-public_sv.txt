EMA/430876/2017 
EMEA/H/C/000303 
Sammanfattning av EPAR för allmänheten 
SonoVue 
svavelhexafluorid 
Detta är en sammanfattning av det offentliga europeiska utredningsprotokollet (EPAR) för SonoVue. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur SonoVue ska användas. 
Praktisk information om hur SonoVue ska användas finns i bipacksedeln. Du kan också kontakta din 
läkare eller apotekspersonal. 
Vad är SonoVue och vad används det för? 
SonoVue är ett läkemedel som endast är avsett för diagnostik. Det är ett kontrastmedel (det hjälper till 
att göra inre kroppsstrukturer synliga under tomografiundersökningar). SonoVue används vid 
undersökningar där man mäter hur ultraljud fortplantar sig i kroppen eftersom det förstärker förmågan 
att avge eko. SonoVue används endast när ingen slutsats kan dras av undersökningen utan 
kontrastmedel. SonoVue används vid följande undersökningar: 
•  Ekokardiografi (en diagnostisk undersökning där man får fram en bild av hjärtat). Det används för 
att få en tydligare bild av hjärtats kamrar, särskilt den vänstra ventrikeln hos vuxna med misstänkt 
eller konstaterad kranskärlssjukdom. 
•  Dopplerundersökningar (en diagnostisk undersökning där man mäter blodflödets hastighet). 
SonoVue kan användas hos vuxna för dopplerundersökning av stora blodkärl, t.ex. dem i huvudet, 
dem som leder till huvudet eller huvudvenen till levern, eller för mindre blodkärl såsom dem i 
lesioner (skadade områden) i bröstet eller levern. 
•  Ultraljudsundersökningar av urinblåsan och urinvägarna hos barn och ungdomar för att upptäcka 
vesikoureteral reflux, ett tillstånd med bakåtflöde av urin från blåsan till njurarna, vilket leder till 
ärrbildning och njurinfektioner. 
Läkemedlet innehåller den aktiva substansen svavelhexafluorid (en gas). 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
  
 
 
 
 
Hur används SonoVue? 
SonoVue är receptbelagt och ska bara användas av läkare som har erfarenhet av diagnostiska 
ultraljudsundersökningar. Det finns som en sats med en injektionsflaska med gas och pulver och en 
förfylld spruta som innehåller 5 ml lösning. När det blandas till en lösning innehåller SonoVue gasen 
svavelhexafluorid som ”mikrobubblor” i suspension i en vätska. 
När det används med ultraljud av hjärtat eller för att mäta blodflödet injiceras SonoVue intravenöst (i 
en ven) före undersökningen, eller i en dos på 2 eller 2,4 ml beroende på vilken undersökning som ska 
genomföras. Dosen kan upprepas. När det används för att upptäcka vesikoureteral reflux hos barn ges 
1 ml SonoVue genom en kateter in i urinblåsan, som sedan fylls med saltlösning tills patienten behöver 
tömma blåsan. Ultraljudsundersökningen av urinblåsan och njurarna utförs under tiden som blåsan 
fylls och töms. 
Hur verkar SonoVue? 
Den aktiva substansen i SonoVue, svavelhexafluorid, är en gas som inte löses upp i kroppsvätskor eller 
vatten. När SonoVue bereds till en suspension fångas gasen i små bubblor som kallas mikrobubblor. 
Efter injektionen förs mikrobubblorna med av blodet eller sprids i hela urinblåsan och reflekterar då 
ultraljudsvågor i större utsträckning än de omgivande vävnaderna. Detta förbättrar resultatet vid 
undersökningar med ultraljud. Gasen avlägsnas naturligt från kroppen genom lungorna eller följer med 
ut i urinen efter bildundersökningarna av blåsan. 
Vilken nytta med SonoVue har visats i studierna? 
SonoVue undersöktes i tre huvudstudier för användning i ekokardiogram. Dessa omfattade 
sammanlagt 317 patienter och jämförde SonoVue med ett annat kontrastmedel och med placebo 
(overksam behandling). SonoVue hade bättre effekt än jämförelseläkemedlet och placebo vad gäller 
skärpan i de bilder som erhölls av vänster ventrikel och den vänstra ventrikelns gräns. 
För användning i dopplerundersökningar utfördes tre ytterligare huvudstudier med 361 patienter, som 
undersöktes avseende avvikelser från det normala i större blodkärl och 217 patienter som undersöktes 
avseende avvikelser från det normala i mindre blodkärl. SonoVue jämfördes inte med något annat 
läkemedel i dessa studier, men resultaten av undersökningarna med SonoVue jämfördes med den 
”gyllene standarden”, såsom angiografi (röntgen av blodkärl). Huvudeffektmåttet var de erhållna 
bildernas skärpa. Användningen av SonoVue för att mäta blodflödet i stora blodkärl ledde till 
förbättrade resultat vid undersökningar av cerebrala artärer (i huvudet), karotider (i halsen) och 
portvenen (som leder till levern), men inte av njurartärerna (leder till njurarna). För mindre blodkärl 
gav SonoVue bilder med bättre kvalitet vid undersökningar av blodflödet vid bröst- och leverskador. 
Detta observerades dock inte i bukspottkörtel, njure, äggstockar eller prostata. 
Företaget lade även fram resultat från litteraturen av 4 huvudstudier med över 500 barn som fick 
SonoVue före ultraljudsundersökningar av urinblåsan för att upptäcka vesikoureteral reflux. Ultraljud 
med SonoVue jämfördes med standardmetoden med röntgen, vid vilken ett röntgenkontrastmedel 
användes. Enligt en samlad analys av studierna kunde SonoVue identifiera barn med vesikoureteral 
reflux i 89 procent av fallen, och korrekt skilja dessa från patienter utan detta tillstånd i 81 procent av 
fallen. Resultaten var dock inte tillräckliga för att kunna påstå att ett negativt resultat efter ultraljud 
med SonoVue gör att läkaren kan utesluta en diagnosis av vesikoureteral reflux. 
SonoVue 
EMA/430876/2017 
Sida 2/3 
 
 
 
 
Vilka är riskerna med SonoVue? 
De vanligaste biverkningarna när SonoVue injiceras i en ven (kan uppträda hos upp till 1 av 100 
patienter) är huvudvärk, illamående och reaktioner på injektionsstället. Inga biverkningar till följd av 
läkemedlet har rapporterats hos barn som tillfördes SonoVue in i urinblåsan. En fullständig förteckning 
över biverkningar som rapporterats för SonoVue finns i bipacksedeln. 
SonoVue får inte injiceras i en ven till patienter som har en känd höger-vänstershunt (onormala 
blodrörelser inom hjärtat), allvarlig pulmonell hypertension (högt blodtryck i lungartären, blodkärlet 
som löper från hjärtat till lungorna), okontrollerad hypertoni (högt blodtryck) eller RDS (respiratory 
distress syndrome) för vuxna (allvarlig vätskeansamling i båda lungorna). 
SonoVue får inte heller ges tillsammans med läkemedlet dobutamin (som används vid hjärtsvikt) hos 
patienter för vilka dobutamin inte är lämpligt. En fullständig förteckning över restriktioner finns i 
bipacksedeln. 
Varför godkänns SonoVue? 
SonoVue har visat sig vara effektivt för att förbättra av ultraljudsundersökningar av hjärtat hos vuxna 
och av urinblåsan hos barn, samt vid mätningar av blodflödet. Biverkningarna var i allmänhet lindriga. 
Europeiska läkemedelsmyndigheten fann därför att nyttan med SonoVue är större än riskerna och 
rekommenderade att SonoVue skulle godkännas för försäljning. 
Vad görs för att garantera säker och effektiv användning av SonoVue? 
Företaget kommer att utföra en studie för att bekräfta SonoVues ändamålsenlighet avseende upptäckt 
av vesikoureteral reflux hos barn och dess effekt på hur patienter hanteras. 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av SonoVue har också tagits med i produktresumén och 
bipacksedeln. 
Övrig information om SonoVue 
Den 26 mars 2001 beviljade Europeiska kommissionen ett godkännande för försäljning av SonoVue 
som gäller i hela EU. 
EPAR för SonoVue finns i sin helhet på EMA:s webbplats website ema.europa.eu/Find medicine/Human 
medicines/European Public Assessment Reports. Mer information om behandling med SonoVue finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 07-2017. 
SonoVue 
EMA/430876/2017 
Sida 3/3 
 
 
 
 
