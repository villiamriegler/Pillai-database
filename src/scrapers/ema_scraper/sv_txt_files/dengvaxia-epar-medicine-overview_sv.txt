EMA/688282/2021 
EMEA/H/C/004171 
Dengvaxia (tetravalent vaccin mot denguefeber [levande, 
försvagat]) 
Sammanfattning av Dengvaxia och varför det är godkänt inom EU 
Vad är Dengvaxia och vad används det för? 
Dengvaxia är ett vaccin som används för att skydda mot denguefeber hos personer i åldern 6–45 år 
som har haft en infektion med denguevirus tidigare. 
Denguefeber är en myggburen, tropisk sjukdom som orsakas av dengueviruset och leder till lindriga, 
influensaliknande symtom hos de flesta. Ett fåtal patienter blir dock allvarligt sjuka med potentiellt 
dödliga blödningar och organskador. Risken för allvarlig sjukdom är högre hos personer som har 
infekterats en andra gång. 
De finns olika varianter (s.k. serotyper) av dengueviruset och Dengvaxia skyddar mot serotyperna 1, 
2, 3 och 4. 
Dengvaxia innehåller försvagade gula febern-virus som har modifierats så att de innehåller proteiner 
från dengueviruset. 
Hur används Dengvaxia? 
Dengvaxia får endast ges till personer som har testat positivt för tidigare infektion med dengueviruset. 
Vaccinet ges i tre doser med sex månaders mellanrum. Injektionen ges under huden, helst i 
överarmen. 
Dengvaxia är receptbelagt och ska ges i enlighet med de officiella rekommendationerna. För att få mer 
information om hur du använder Dengvaxia, läs bipacksedeln eller tala med läkare eller 
apotekspersonal. 
Hur verkar Dengvaxia? 
Vacciner verkar genom att de ”lär” immunsystemet (kroppens naturliga försvar) hur det ska skydda 
kroppen mot en sjukdom. Dengvaxia innehåller försvagade virus som inte orsakar sjukdom. När en 
person får vaccinet känner immunsystemet igen dengueproteinerna i det försvagade viruset som 
främmande och bildar antikroppar mot dem. När personen i framtiden kommer i kontakt med 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union 
© European Medicines Agency, 2022. Reproduction is authorised provided the source is acknowledged. 
 
 
 
 
 
 
 
 
dengueviruset kommer dessa antikroppar i samverkan med andra komponenter i immunsystemet att 
kunna döda viruset och bidra till att skydda mot sjukdomen. 
Vilka fördelar med Dengvaxia har visats i studierna? 
Tre studier genomfördes i Asien och Latinamerika och omfattade över 35 000 barn i åldern 2–16 år. 
Dessa studier omfattade både barn som tidigare infekterats med dengueviruset och barn som inte 
hade infekterats med viruset. Barnen fick antingen tre injektioner av Dengvaxia eller tre injektioner av 
placebo (overksamt vaccin) med sex månader mellan varje injektion. Fall av denguefeber registrerades 
under ett år med början fyra veckor efter den sista injektionen. 
Bland barn i åldern 6–16 år som tidigare haft denguefeber förekom totalt nästan 80 procent färre fall 
av denguefeber hos barn som vaccinerats med tre doser Dengvaxia jämfört med dem som fått 
placebo. Detta innebär att vaccinet hade en effekt på nästan 80 procent hos barn som tidigare haft 
denguefeber. Bland barn som inte tidigare haft denguefeber var dock risken för allvarlig denguefeber 
högre hos de barn som vaccinerats än hos dem som fått placebo, om de infekterades med viruset 
senare. 
Ytterligare studier tyder på att vaccinet också är effektivt för personer i åldern 16–45 år. 
Tillgängliga data är inte tillräckliga för att bekräfta hur väl vaccinet verkar och huruvida det är 
tillräckligt säkert för barn under 6 år som tidigare infekterats med dengueviruset. 
Vilka är riskerna med Dengvaxia? 
De vanligaste biverkningarna som orsakas av Dengvaxia (kan förekomma hos fler än 1 av 10 
användare) är huvudvärk, rodnad och smärta på injektionsstället, allmän sjukdomskänsla, 
muskelsmärta, orkeslöshet och feber. Allergiska reaktioner, som kan vara allvarliga, är en mycket 
sällsynt biverkning av Dengvaxia. 
Dengvaxia får inte ges till personer med försvagat immunsystem, däribland dem vars immunsystem 
har försvagats av hivinfektion eller läkemedel som cancerläkemedel eller höga doser av 
kortikosteroider. Dengvaxia får heller inte ges till kvinnor som är gravida eller ammar. 
En fullständig förteckning över biverkningar och restriktioner finns i bipacksedeln. 
Varför är Dengvaxia godkänt i EU? 
Dengvaxia är effektivt för att minska antalet fall av denguefeber hos personer i åldern 6–45 år som 
tidigare har haft infektionen. Personer som inte tidigare har haft denguefeber kan dock ha högre risk 
för allvarlig denguefeber om de infekteras med viruset efter vaccination med Dengvaxia. Vaccinet ska 
därför endast ges till personer som tidigare haft denguefeber, vilket bekräftas av laboratorietester. 
Det finns inget annat vaccin mot denguefeber och inte heller någon särskild behandling. Dengvaxias 
biverkningar är i regel lindriga eller måttliga och varar inte längre än tre dagar. 
Europeiska läkemedelsmyndigheten (EMA) fann därför att fördelarna med Dengvaxia är större än 
riskerna och att läkemedlet kan godkännas för försäljning i EU. 
Vad görs för att garantera säker och effektiv användning av Dengvaxia? 
Företaget som marknadsför Dengvaxia kommer att tillhandahålla utbildningsmaterial för vårdpersonal 
med information om användningen av Dengvaxia, inklusive behovet av testning för tidigare 
denguefeber och hur man upptäcker tidig denguefeber. 
Dengvaxia (tetravalent vaccin mot denguefeber [levande, försvagat])  
EMA/688282/2021 
Sida 2/3 
 
 
 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Dengvaxia har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Dengvaxia kontinuerligt. 
Biverkningar som har rapporterats för Dengvaxia utvärderas noggrant och nödvändiga åtgärder vidtas 
för att skydda patienter. 
Mer information om Dengvaxia 
Den 12 december 2018 beviljades Dengvaxia ett godkännande för försäljning som gäller i hela EU. 
Mer information om Dengvaxia finns på EMA:s webbplats:  
ema.europa.eu/medicines/human/EPAR/Dengvaxia. 
Denna sammanfattning uppdaterades senast 11-2021. 
Dengvaxia (tetravalent vaccin mot denguefeber [levande, försvagat])  
EMA/688282/2021 
Sida 3/3 
 
 
 
