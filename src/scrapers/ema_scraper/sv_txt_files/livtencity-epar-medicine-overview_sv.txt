EMA/880616/2022 
EMEA/H/C/005787 
Livtencity (maribavir) 
Sammanfattning av Livtencity och varför det är godkänt inom EU 
Vad är Livtencity och vad används det för? 
Livtencity är ett antiviralt läkemedel som används för att behandla sjukdom orsakad av 
cytomegalovirus (CMV) hos vuxna som har genomgått hematopoetisk stamcellstransplantation eller 
organtransplantation. Det ges till patienter vars CMV-sjukdom inte har svarat på minst en annan 
behandling, inklusive ganciklovir, valganciklovir, cidofovir eller foskarnet. 
Vid hematopoetisk stamcellstransplantation används stamceller från en donator för att ersätta 
mottagarens benmärgsceller. De donerade stamcellerna bildar ny benmärg som producerar friska 
blodkroppar. 
CMV är ett vanligt virus som i regel endast orsakar lindrig infektion hos friska personer. Efter infektion 
finns viruset kvar i kroppen i inaktiv form och orsakar inte skada. CMV kan dock bli aktivt och orsaka 
sjukdom hos patienter vars immunsystem (kroppens naturliga försvar) är försvagat, till exempel dem 
som har genomgått en stamcells- eller organtransplantation. 
CMV-sjukdom är sällsynt och Livtencity klassificerades som särläkemedel (ett läkemedel som används 
vid sällsynta sjukdomar) den 18 december 2007 och den 7 juni 2013. Mer information om 
klassificeringen som särläkemedel finns här: ema.europa.eu/medicines/human/orphan-
designations/eu307519 och ema.europa.eu/en/medicines/human/orphan-designations/eu-3-13-1133. 
Livtencity innehåller den aktiva substansen maribavir. 
Hur används Livtencity? 
Livtencity är receptbelagt och ska ges i enlighet med officiella rekommendationer. Behandling ska 
inledas av läkare med erfarenhet av att behandla patienter som genomgått hematopoetisk 
stamcellstransplantation eller organtransplantation.  
Livtencity finns som tabletter som ska tas genom munnen. Den rekommenderade dosen är 400 mg två 
gånger om dagen i 8 veckor. Behandlingstiden kan justeras beroende på patientens tillstånd och svar 
på behandlingen.  
För mer information om hur du använder Livtencity, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
  
 
Hur verkar Livtencity? 
Maribavir, den aktiva substansen i Livtencity, blockerar ett enzym (en typ av protein) från CMV som 
kallas UL97-proteinkinas och som viruset behöver för att föröka sig. Detta hindrar viruset från att 
föröka sig och infektera andra celler. 
Vilka fördelar med Livtencity har visats i studierna? 
Livtencity befanns vara effektivare än annan tillgänglig CMV-behandling för att eliminera CMV-infektion 
hos vuxna som genomgått stamcellstransplantation eller organtransplantation och vars CMV-infektion 
inte svarat på tidigare behandling. I en huvudstudie på 352 vuxna hade 56 procent (131 av 235) av 
patienterna som behandlades med Livtencity omätbart låga nivåer av CMV efter 8 veckor, jämfört med 
24 procent (28 av 117) av dem som fick en annan CMV-behandling som deras läkare valt ut. 
Vilka är riskerna med Livtencity? 
De vanligaste biverkningarna som orsakas av Livtencity (kan förekomma hos fler än 1 av 10 
användare) är smakstörningar, illamående, diarré, kräkningar och trötthet. 
Allvarliga biverkningar (kan förekomma hos fler än 1 av 100 användare) är diarré, illamående, 
kräkningar, viktminskning, trötthet och förhöjda nivåer av immunsuppressivt läkemedel i blodet (ett 
läkemedel som används för att minska immunsystemets aktivitet). 
En fullständig förteckning över biverkningar som rapporterats för Livtencity finns i bipacksedeln. 
Livtencity får inte användas tillsammans med ganciklovir eller valganciklovir (andra antivirala 
läkemedel). 
En fullständig förteckning över restriktioner för Livtencity finns i bipacksedeln. 
Varför är Livtencity godkänt i EU? 
Livtencity var effektivt när det gällde att eliminera CMV ur blodet, och dess säkerhetsprofil är 
godtagbar och mer fördelaktig än säkerhetsprofilen för tillgängliga behandlingar. Europeiska 
läkemedelsmyndigheten (EMA) fann därför att fördelarna med Livtencity är större än riskerna och att 
Livtencity kan godkännas för försäljning i EU. 
Vad görs för att garantera säker och effektiv användning av Livtencity ? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Livtencity har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Livtencity kontinuerligt. 
Misstänkta biverkningar som har rapporterats för Livtencity utvärderas noggrant och nödvändiga 
åtgärder vidtas för att skydda patienterna. 
Mer information om Livtencity 
Den 9 november 2022 beviljades Livtencity ett godkännande för försäljning som gäller i hela EU.  
Mer information om Livtencity finns på EMA:s webbplats 
ema.europa.eu/medicines/human/EPAR/livtencity.  
Denna sammanfattning uppdaterades senast 11-2022. 
Livtencity (maribavir) 
EMA/880616/2022 
Sida 2/2 
 
 
 
