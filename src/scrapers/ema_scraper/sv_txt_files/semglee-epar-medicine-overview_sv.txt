EMA/57790/2018  
EMEA/H/C/004280 
Semglee (insulin glargin) 
Sammanfattning av Semglee och varför det är godkänt inom EU 
Vad är Semglee och vad används det för? 
Semglee är ett läkemedel som används för att behandla diabetes hos patienter från 2 års ålder. Det 
innehåller den aktiva substansen insulin glargin. 
Semglee är en biosimilar (liknande biologiskt läkemedel), vilket innebär att Semglee i hög grad liknar 
ett annat biologiskt läkemedel (”referensläkemedel”) som redan är godkänt i EU. Referensläkemedlet 
för Semglee är Lantus. Mer information om biosimilarer finns här. 
Hur används Semglee? 
Semglee finns som förfyllda injektionspennor för engångsbruk och är receptbelagt. Det ges genom 
injektion under huden i buken, låret eller överarmen. 
Semglee ges en gång om dagen vid samma tid varje dag. Dosen av Semglee beräknas för varje 
patient och är beroende av patientens blodsockernivå och behandling med andra insulinläkemedel. Till 
patienter som har typ 2-diabetes kan Semglee även ges tillsammans med diabetesläkemedel som tas 
genom munnen. 
Patienterna kan själva injicera Semglee om de har fått lämplig träning. 
För att få mer information om hur du använder Semglee, läs bipacksedeln eller tala med läkare eller 
apotekspersonal. 
Hur verkar Semglee? 
Diabetes är en sjukdom där blodsockernivån är hög, antingen för att kroppen inte kan producera 
insulin (typ 1-diabetes) eller för att kroppen inte framställer tillräckligt med insulin eller inte kan 
använda det effektivt (typ 2-diabetes). Semglee är ett ersättningsinsulin som verkar på samma sätt 
som kroppens eget insulin och hjälper blodsockret att ta sig in i cellerna från blodet. Genom att 
kontrollera blodsockernivån minskar symtomen på diabetes och komplikationer undviks. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
 
Insulin glargin, den aktiva substansen i Semglee, tar sig in i blodflödet långsammare än mänskligt 
insulin efter en injektion och verkar därför under längre tid. 
Vilka fördelar med Semglee har visats i studierna? 
Omfattande laboratoriestudier vid vilka Semglee jämfördes med Lantus har visat att insulin glargin i 
Semglee i hög grad liknar adalimumab i Lantus vad gäller kemisk struktur, renhet och biologisk 
aktivitet. Ytterligare studier visade att Semglee tas upp i kroppen på samma sätt som 
referensläkemedlet, Lantus, och kan anses verka på ett liknande sätt på blodsockret. 
Eftersom Semglee är en biosimilar behövdes det inga studier om effekt och säkerhet då dessa redan är 
väl fastställda för insulin glargin. En understödjande studie på 558 patienter med typ 1-diabetes visade 
dock att Semglee och Lantus hade liknande effekter. Nivån av glykolyserat hemoglobin (HbA1c), ett 
ämne som visar hur väl blodsockret kontrolleras, hade tidigare förts under kontroll med Lantus hos 
patienterna i studien. Fortsatt behandling med antingen Semglee eller Lantus i 24 veckor visade en 
jämförbar kontroll av HbA1c-nivåerna med båda, där nivån förändrades med i genomsnitt 0,14 procent 
hos patienterna som fick Semglee och 0,11 procent hos dem som fick Lantus. 
Vilka är riskerna med Semglee? 
Den vanligaste biverkningen som orsakas av Semglee (kan uppträda hos fler än 1 av 10 personer) är 
hypoglykemi (lågt blodsocker). En fullständig förteckning över biverkningar och restriktioner för 
Semglee finns i bipacksedeln. 
Varför är Semglee godkänt i EU? 
Europeiska läkemedelsmyndigheten fann att det styrkts att Semglee i enlighet med EU:s krav för 
biosimilarer har en kvalitets-, säkerhets- och effektprofil som är jämförbar med profilen för Lantus. 
EMA fann därför att fördelarna är större än de konstaterade riskerna, liksom för Lantus, och att 
Semglee skulle godkännas för användning i EU. 
Vad görs för att garantera säker och effektiv användning av Semglee? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Semglee har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Semglee utvärderas noggrant och nödvändiga åtgärder för att 
skydda patienter vidtas. 
Mer information om Semglee 
Mer information om Semglee finns på EMA:s webbplats ema.europa.eu/Find medicine/Human 
medicines/European public assessment reports. 
Semglee (insulin glargin)  
EMA/57790/2018 
Sida 2/2 
 
 
 
 
