Bilaga IV 
Vetenskapliga slutsatser 
 
 
 
 
 
 
 
 
 
 
 
 
 
 
 
 
 
 
 
 
 
 
 
Vetenskapliga slutsatser 
Rubraca (rukaparib) är godkänt sedan 2018 och är avsett att användas 
- 
som monoterapi för behandling av vuxna patienter med platinakänslig, recidiverande eller 
progressiv, BRCA-muterad (muterad bröstcancergen) (germinalcellslinje och/eller 
somatisk), höggradig epitelial ovarial-, tubar- eller primär peritonealcancer, som har 
genomgått minst två behandlingslinjer med platinabaserad kemoterapi och som inte 
tolererar ytterligare platinabaserad kemoterapi (nedan kallas indikationen tredje linjens 
behandling eller mer eller behandling), 
- 
som monoterapi för underhållsbehandling av vuxna patienter med platinakänslig, 
recidiverande, höggradig epitelial ovarial-, tubar- eller primär peritonealcancer som 
uppvisar ett (fullständigt eller partiellt) svar på platinabaserad kemoterapi (nedan kallas 
indikationen underhållsbehandling). 
Rubraca beviljades först ett villkorligt godkännande för försäljning för behandlingsindikationen, 
vilket byggde på data för total svarsfrekvens i en sammanslagen population från två enarmade 
fas 2-studier, nämligen studie CO-338-010 och studie CO-338-017. Detta villkorade godkännande 
för försäljning gavs under förutsättning att rukaparibs effekt och säkerhet bekräftades i studie CO-
338-043 (ARIEL4): en öppen, randomiserad (2:1) fas 3-multicenterstudie av rukaparib 600 mg två 
gånger dagligen jämfört med kemoterapi hos patienter med recidiverande, BRCA-muterad, 
höggradig epitelial ovarial-, tubar- eller primär peritonealcancer, som genomgått minst två 
behandlingslinjer med kemoterapi. Studien anges som en särskild skyldighet i bilaga II till 
produktinformationen för Rubraca. 
Den 27 augusti 2021 lämnades en ansökan om typ II-ändring (EMEA/H/C/004272/II/0029) in till 
EMA för utvärdering av resultaten av studie CO-338-043 (ARIEL4). Vid bedömningen under detta 
förfarande observerades i den slutliga analysen en skillnad i progressionsfri överlevnad (PFS) 
enligt prövarens bedömning (invPFS) som var till fördel för rukaparib, men en interimsanalys av 
total överlevnad som utfördes vid en 51-procentig mognadsgrad av data visade emellertid på en 
försämrad total överlevnad hos de patienter som behandlades med rukaparib, jämfört med dem 
som fick kemoterapi. 
Med anledning av ovanstående inledde Europeiska kommissionen den 22 april 2022 ett 
hänskjutningsförfarande enligt artikel 20 i förordning (EG) nr 726/2004, och begärde att CHMP 
skulle bedöma de ovanstående farhågornas påverkan på nytta-riskförhållandet för den godkända 
indikationen tredje linjens behandling eller mer och utfärda en rekommendation om huruvida 
relevant godkännande för försäljning/relevanta godkännanden för försäljning borde kvarstå eller 
ändras. Dessutom begärde Europeiska kommissionen att EMA skulle avge ett yttrande om 
huruvida tillfälliga åtgärder var nödvändiga för att skydda folkhälsan. Observera att indikationen 
underhållsbehandling inte ingår i denna granskning eftersom dess godkännande byggde på data 
från en randomiserad, dubbelblind, placebokontrollerad fas 3-studie (ARIEL3). Under den 
inledande bedömningen av indikationen underhållsbehandling var endast begränsade interimsdata 
om total överlevnad tillgängliga, men en negativ inverkan på total överlevnad ansågs osannolik. 
Mer mogna data om total överlevnad vid underhållsbehandling har nyligen blivit tillgängliga och 
ger inte upphov till några farhågor om en potentiellt negativ inverkan på den totala överlevnaden. 
Vid CHMP:s plenarmöte i april 2022 enades kommittén, baserat på tillgängliga data, om en tillfällig 
åtgärd som innebär att ingen ny behandling med Rubraca ska sättas in hos vuxna patienter med 
platinakänslig, recidiverande eller progressiv, BRCA-muterad (germinalcellslinje och/eller 
somatisk), höggradig epitelial ovarial-, tubar- eller primär peritonealcancer, som har genomgått 
minst två behandlingslinjer med platinabaserad kemoterapi och som inte tolererar ytterligare 
platinabaserad kemoterapi. CHMP enades också om ett direktadresserat informationsbrev till 
hälso- och sjukvårdspersonal med information om denna tillfälliga restriktion, samt en 
kommunikationsplan. 
Inom ramen för hänskjutningsförfarandet beaktade CHMP alla tillgängliga data som lämnats in av 
innehavaren av godkännande för försäljning, inbegripet nya data med en slutgiltig analys av data 
om total överlevnad med brytdatum den 10 april 2022 vid en 70-procentig mognadsgrad, 
progressionsfri överlevnad efter ytterligare en behandling (PFS2) samt säkerhetsdata. 
Övergripande sammanfattning av den vetenskapliga utvärderingen 
Gynnsamma effekter 
I studien ARIEL4 rapporterades en statistiskt signifikant ökning av invPFS, det primära 
effektmåttet, i gruppen som behandlades med rukaparib jämfört med i kemoterapigruppen, med 
ett rapporterat medianvärde för invPFS på 7,4 månader för rukaparibgruppen och 5,7 månader för 
kemoterapigruppen (riskkvot [HR] 0,665 [95 % KI; 0,516–0,858], p = 0,0017). Resultaten för 
sekundära effektmått såsom total svarsfrekvens och responsvaraktighet var också numeriskt 
högre för rukaparib men uppnådde inte statistisk signifikans. 
Ogynnsamma effekter 
I ”intent-to-treat”-populationen var medianvärdet för total överlevnad 19,4 månader i 
rukaparibgruppen och 25,4 månader i kemoterapigruppen, vilket innebar en riskkvot på 1,31 
(95 % KI: 1,00; 1,73; p = 0,0507). 
Den observerade negativa inverkan på total överlevnad är avhängig resultaten i den 
platinaresistenta undergruppen, där de sämsta resultaten observerades (HR 1,51; [95 % KI: 1,05; 
2,17], p = 0,0251), och representerar 51 procent av patientpopulationen. Riskkvoten för total 
överlevnad i de andra undergrupperna med fullständig och partiell platinakänslighet var 1,24 
(95 % KI: 0,62; 2,50; p = 0,5405) respektive 0,97 (95 % KI: 0,58; 1,62; p = 0,9129), vilket inte 
anses betryggande. 
När det gällde progressionsfri överlevnad i en efterföljande behandlingslinje (PFS2) i samtliga 
populationer sågs ingen skillnad mellan rukaparib- och kemoterapiarmarna. 
Vad gäller säkerheten var behandling med rukaparib förknippad med allvarligare biverkningar än 
kemoterapi, t.ex. biverkningar av grad 3 eller högre, allvarliga biverkningar, biverkningar som 
ledde till dödsfall och biverkningar som ledde till avbruten behandling med studieläkemedlet eller 
minskad studieläkemedelsdos, jämfört med kontrollarmen som fick kemoterapi. 
De vanligaste biverkningarna i rukaparibgruppen var en kombination av anemi/sänkt 
hemoglobinvärde, illamående, en kombination av asteni/trötthet/letargi, en kombination av förhöjt 
alaninaminotransferas (ALAT)/aspartataminotransferas (ASAT) samt kräkningar. De vanligaste 
behandlingsrelaterade biverkningarna av grad 3 eller högre i rukaparibgruppen var en kombination 
av anemi/sänkt hemoglobinvärde samt en kombination av neutropeni/minskat antal neutrofiler. 
Allvarliga biverkningar i rukaparibgruppen var främst myelosuppression med anemi/sänkt 
hemoglobinvärde. Tarmobstruktion och dödsfall var vanligare i rukaparibgruppen än i 
kemoterapigruppen och ledde oftast till utsättning av studieläkemedlet rukaparib. Dessutom avsåg 
flera farhågor, som innehavaren av godkännandet för försäljning inte lyckades dämpa under 
förfarandet, tidpunkten för dödsfall på grund av sjukdomsprogression, biverkningar eller andra 
faktorer. 
Bedömning av och diskussion kring nytta-riskförhållandet 
Resultaten från studien ARIEL4 förväntades bekräfta den effekt (och säkerhet) för rukaparib som 
påvisats i en sammanslagen analys av två enarmade prövningar (studie CO-338-010 och studie 
CO-338-017) och som gav stöd åt det första villkorade godkännandet av Rubraca (rukaparib) 
avseende indikationen behandling. 
Trots att en statistiskt signifikant förbättring av invPFS rapporterades i studien observerades inom 
ramen för studiens interims- och slutanalyser av data en negativ inverkan av rukaparib på den 
totala överlevnaden, jämfört med i kemoterapigruppen. 
Undergruppen med platinakänsliga patienter i studien, särskilt de partiellt känsliga patienterna, 
representerade den mest relevanta populationen för att bekräfta nytta-riskförhållandet för 
rukaparib vid den godkända indikationen behandling. Det var dock svårt att från studien dra några 
definitiva slutsatser av undergruppernas data i de platinakänsliga populationerna och resultaten för 
total överlevnad betraktades inte som betryggande, vilket beskrivits ovan. 
Innehavaren av godkännande för försäljning hävdade att resultaten berodde på att patienter gick 
över från kontrollarmen till rukaparib efter sjukdomsprogression, något som var tillåtet för 
samtliga patienter oavsett platinakänslighet. Innehavaren av godkännande för försäljning lämnade 
därför in resultat från flera känslighetsanalyser. Trots att vissa av analyserna inte visade på några 
negativa effekter på total överlevnad kvarstår dock farhågor om de metoder som använts i dessa 
analyser, som byggde på omfattande antaganden som gjorde det omöjligt att utesluta en negativ 
inverkan på den totala överlevnaden. 
Det finns inte heller några övertygande belägg för att den negativa inverkan på total överlevnad 
skulle ha samband med platinaresistent sjukdom. Man kan därför inte utesluta en negativ inverkan 
i andra undergrupper, inbegripet platinakänsliga patienter. 
Den negativa inverkan på total överlevnad kunde inte heller fullt ut förklaras eftersom PFS2-
kurvorna överlappar varandra och tidpunkten för dödsfall, antingen på grund av underliggande 
sjukdom, biverkningar eller andra faktorer, är okänd. 
Dessutom var undergruppen av patienter med platinakänslig sjukdom som deltog i studien inte 
identisk med den godkända indikationen behandling (platinakänsliga patienter som inte tolererar 
ytterligare platinabaserad behandling), eftersom en del av patienterna i studien fick 
platinabehandling, antingen som kontrollbehandling eller som efterföljande behandling. Detta 
försvårade tolkningen av studieresultaten avseende total överlevnad eftersom alla platinakänsliga 
undergrupper fick efterföljande platinabehandling. Det är viktigt att notera att ytterligare data som 
tillhandahölls under förfarandet inte dämpade farhågorna för att den negativa inverkan på total 
överlevnad även kan gälla för den för Rubraca godkända indikationen behandling. 
Vad gäller säkerhetsaspekterna kvarstår det oklarheter kring tidpunkten för dödsfall på grund av 
sjukdomsprogression, biverkningar eller andra faktorer. Det är därför oklart i vilken utsträckning 
biverkningar eller relaterade aspekter (såsom behandlingsavbrott och behandlingsuppehåll) bidrog 
till den observerade negativa inverkan på total överlevnad. 
På det hela taget är det fortfarande oklart om den negativa inverkan på total överlevnad orsakas 
av ett säkerhetsproblem eller bristande effekt, eller en kombination av båda. Av denna anledning 
kvarstår stora farhågor om en potentiellt negativ inverkan av rukaparib på total överlevnad 
jämfört med kemoterapi i den specifika patientpopulation som omfattas av indikationen 
behandling. Nytta-riskförhållandet för Rubraca kan därför inte längre betraktas som gynnsamt vid 
denna indikation. 
CHMP anser följaktligen att indikationen för Rubraca bör begränsas till underhållsbehandling i form 
av monoterapi för vuxna patienter med platinakänslig, recidiverande, höggradig epitelial ovarial-, 
tubar- eller primär peritonealcancer som uppvisar ett (fullständigt eller partiellt) svar på 
platinabaserad kemoterapi, och att produktinformationen bör ändras i enlighet med detta. 
CHMP:s yttrande 
Skälen är som följer: 
•  CHMP beaktade förfarandet enligt artikel 20 i förordning (EG) nr 726/2004 för Rubraca 
(rukaparib). 
•  CHMP granskade alla data från studie CO-338-043 (ARIEL4; jämförelse mellan rukaparib 
och kemoterapi för behandling av recidiverande ovarialcancer), inklusive resultat från den 
slutliga analysen av total överlevnad, som innehavaren av godkännande för försäljning 
lämnat in till kommittén. 
•  CHMP fann att den negativa inverkan på total överlevnad i rukaparibgruppen jämfört med 
kemoterapigruppen som observerades i ARIEL4-studien kan vara relevant för 
monoterapibehandling av vuxna patienter med platinakänslig, recidiverande eller 
progressiv, BRCA-muterad (germinalcellslinje och/eller somatisk), höggradig epitelial 
ovarial-, tubar- eller primär peritonealcancer, som har genomgått minst två 
behandlingslinjer med platinabaserad kemoterapi och som inte tolererar ytterligare 
platinabaserad kemoterapi (indikationen behandling). 
•  Det är fortfarande oklart om den negativa inverkan på total överlevnad orsakas av 
bristande effekt eller ett säkerhetsproblem, eller en kombination av båda. 
• 
Eftersom behandlingsindikationen krävde att rukaparibs effekt och säkerhet kunde 
bekräftas i studie CO-338-043 (ARIEL4) och inga andra tillgängliga data kunde dämpa 
dessa farhågor, drog CHMP slutsatsen att nyttan med Rubraca (rukaparib) vid denna 
indikation inte överväger riskerna. 
•  Med beaktande av det ovanstående drog kommittén slutsatsen att nytta-riskförhållandet 
för Rubraca (rukaparib) vid behandlingsindikationen är negativt. Detta läkemedel ska 
därför endast användas som monoterapi för underhållsbehandling av vuxna patienter med 
platinakänslig, recidiverande, höggradig epitelial ovarial-, tubar- eller primär 
peritonealcancer som uppvisar ett (fullständigt eller partiellt) svar på platinabaserad 
kemoterapi. 
Följaktligen rekommenderar kommittén ändring av villkoren för godkännandet för försäljning 
avseende Rubraca (rukaparib), under förutsättning att de beskrivna ändringarna görs i 
produktinformationen. 
 
