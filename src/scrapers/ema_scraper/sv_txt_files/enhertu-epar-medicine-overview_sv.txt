EMA/433561/2023 
EMEA/H/C/005124 
Enhertu (trastuzumab deruxtekan) 
Sammanfattning av Enhertu och varför det är godkänt inom EU 
Vad är Enhertu och vad används det för? 
Enhertu är ett läkemedel som används för att behandla vuxna patienter med följande sjukdomar: 
•  HER2-positiv bröstcancer som är metastatisk (har spridit sig till andra delar av kroppen) eller inte 
kan opereras bort. HER2-positiv innebär att cancercellerna producerar stora mängder av proteinet 
HER2 på sin yta, vilket gör att tumörcellerna växer fortare. Enhertu ges som enda läkemedel till 
patienter som har fått en eller fler HER2-riktade behandlingar. 
•  HER2-låg bröstcancer som inte kan opereras bort eller som är metastatisk. HER2-låg innebär att 
cancercellerna producerar en del HER2 på sin yta, men i mindre mängd än HER2-positiva 
cancerceller. Enhertu ges till patienter som tidigare fått behandling efter att sjukdomen spridit sig 
eller vars sjukdom kommit tillbaka under behandling efter operation eller inom sex månader från 
att behandling efter operation getts. Det ges som enda läkemedel till dessa patienter. 
•  Avancerad icke-småcellig lungcancer (NSCLC) vars cancerceller har en mutation (förändring) i 
genen för HER2-proteinet, som kallas aktiverande HER2-mutation. Det ges som enda läkemedel till 
patienter som tidigare behandlats med platinabaserad kemoterapi med eller utan immunterapi 
(behandling som ökar immunsystemets förmåga att bekämpa cancern). 
•  HER2-positiv avancerad magsäckscancer eller cancer i gastroesofageala övergången (cancer i 
övergången mellan magsäcken och matstrupen). Enhertu ges som enda läkemedel till patienter 
som tidigare fått trastuzumab, en annan HER2-riktad behandling. 
Enhertu innehåller den aktiva substansen trastuzumab deruxtekan. 
Hur används Enhertu? 
Enhertu är receptbelagt. Det ska förskrivas av läkare och ges under överinseende av hälso- och 
sjukvårdspersonal som har erfarenhet av att använda cancerläkemedel. 
Det ges genom infusion (dropp) i en ven under 90 minuter en gång var tredje vecka. Patienter som 
tolererar den första 90 minuter långa infusionen kan få efterföljande infusioner under 30 minuter. 
Behandlingen kan fortsätta så länge som den är effektiv. Dosen beror på patientens kroppsvikt och 
vilken typ av cancer som behandlas. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Infusionen kan orsaka allergiska reaktioner. Patienten ska därför övervakas under och efter infusionen 
avseende tecken på exempelvis frossa och feber. Om patienten får biverkningar kan läkaren minska 
dosen eller avbryta behandlingen tillfälligt eller permanent. 
För mer information om hur du använder Enhertu, läs bipacksedeln eller tala med läkare eller 
apotekspersonal. 
Hur verkar Enhertu? 
Den aktiva substansen i Enhertu, trastuzumab deruxtekan, består av två aktiva komponenter som är 
sammanlänkade: 
• 
Trastuzumab är en monoklonal antikropp (en typ av protein) som har utformats för att binda till 
HER2. Genom att binda till HER2 aktiverar trastuzumab celler i immunsystemet, vilka sedan dödar 
cancercellerna. Trastuzumab förhindrar även att HER2 stimulerar cancercellernas tillväxt. HER2 
produceras i stora mängder vid omkring en femtedel av magsäckscancerformerna och en fjärdedel 
av bröstcancerformerna, och i mindre mängd vid omkring hälften av de återstående 
bröstcancerformerna. Vid lungcancer med en aktiverande HER2-mutation är HER2 överaktivt. 
•  Deruxtekan är en giftig substans som dödar celler när de försöker dela sig och växa. Den blir aktiv 
när trastuzumab-komponenten har bundit till HER2 och tar sig in i cancercellen. Deruxtekan 
blockerar enzymet topoisomeras I, som medverkar i kopieringen av cell-DNA som behövs för att 
bilda nya celler. Blockeringen av topoisomeras I leder till att cancercellerna inte kan föröka sig och 
till att de till slut dör. 
Vilka fördelar med Enhertu har visats i studierna? 
Bröstcancer 
En pågående huvudstudie har visat att Enhertu är effektivt för att krympa tumören hos patienter med 
metastatisk bröstcancer eller bröstcancer som inte kan opereras bort. Alla patienter hade fått två eller 
fler HER2-riktade behandlingar. Tumören krympte hos omkring 61 procent av de 184 patienter som 
behandlades med den rekommenderade dosen av Enhertu. 
I ytterligare en studie ingick 524 patienter som tidigare behandlats med en HER2-riktad behandling 
(trastuzumab) och en taxan för HER2-positiv bröstcancer som var metastatisk eller inte kunde 
opereras bort. Studien visade att patienter som behandlades med Enhertu levde i minst 18,5 månader 
utan att sjukdomen förvärrades, jämfört med minst 5,6 månader för patienter som behandlades med 
trastuzumab emtansin. 
I en annan huvudstudie fann man att Enhertu förlängde tiden som patienter med HER2-låg bröstcancer 
levde utan att sjukdomen förvärrades. I studien ingick 557 patienter med bröstcancer som var 
metastatisk eller inte kunde opereras bort. Patienterna hade tidigare behandlats med ett annat 
cancerläkemedel. Studien visade att de patienter som fick Enhertu i genomsnitt levde 9,9 månader 
utan att sjukdomen förvärrades, jämfört med 5,1 månader för dem som fick ett annat cancerläkemedel 
som valdes ut av läkaren. 
Icke-småcellig lungcancer (NSCLC) 
I en pågående studie undersöktes behandling med Enhertu hos 152 patienter med icke-småcellig 
lungcancer som hade aktiverande HER2-mutationer och som hade spridit sig och vars cancer hade 
kommit tillbaka eller förvärrats efter minst en tidigare behandling med platinabaserad kemoterapi. 
Resultaten visade att den totala svarsfrekvensen (andelen patienter som inte har några tecken på 
Enhertu (trastuzumab deruxtekan)  
EMA/433561/2023 
Sida 2/5 
 
 
 
cancer eller vars tumörer krympt) var 49 procent (50 av 102) hos patienter som behandlades med den 
avsedda dosen av Enhertu, och svaret varade i genomsnitt 16,8 månader. I denna studie jämfördes 
Enhertu inte med något annat läkemedel eller placebo (overksam behandling). 
Magsäckscancer och cancer i gastroesofageala övergången 
Fördelarna med Enhertu vid magsäckscancer och cancer i gastroesofageala övergången undersöktes i 
en huvudstudie på 79 patienter vars cancer hade förvärrats efter HER2-riktad behandling med 
trastuzumab. I studien jämfördes inte Enhertu med några andra läkemedel eller placebo. Hos 
42 procent (33 av 79) av patienterna svarade cancern på behandlingen, vilket sågs genom att tumören 
krympte, i genomsnitt i åtta månader. 
Vilka är riskerna med Enhertu? 
En fullständig förteckning över biverkningar och restriktioner för Enhertu finns i bipacksedeln. 
De vanligaste biverkningarna som orsakas av Enhertu (kan förekomma hos fler än 1 av 5 användare) 
är illamående, trötthet, kräkningar, alopeci (håravfall), förstoppning, minskad aptit, anemi (låga nivåer 
av röda blodkroppar), neutropeni (låga nivåer av neutrofiler, en typ av vita blodkroppar som bekämpar 
infektioner), diarré, muskel- och skelettsmärta, förhöjda nivåer av vissa leverenzymer 
(transaminaser), trombocytopeni (låga nivåer av blodplättar som kan leda till blödningar och 
blåmärken) och leukopeni (låga nivåer av vita blodkroppar). 
De vanligaste allvarliga biverkningarna är neutropeni, anemi, illamående, trötthet, leukopeni, 
lymfopeni (låga nivåer av lymfocyter, en typ av vita blodkroppar), kräkningar, trombocytopeni, 
hypokalemi (låga kaliumnivåer som kan orsaka orkeslöshet, muskelkramper, stickningar och störningar 
av hjärtrytmen), diarré, pneumoni, neutropeni med feber, minskad aptit, förhöjda nivåer av vissa 
leverenzymer i blodet, förhöjda nivåer av enzymet alkaliskt fosfatas, dyspné (andningssvårigheter), 
viktminskning, minskad ejektionsfraktion (ett mått på hur väl hjärtat pumpar blod), förhöjda nivåer av 
bilirubin i blodet (en markör för leverskada) och interstitiell lungsjukdom (sjukdom som orsakar 
ärrbildning i lungorna). 
Frekvensen och svårighetsgraden av de biverkningar som kan förekomma med Enhertu beror på vilken 
typ av cancer som behandlas. 
Varför är Enhertu godkänt i EU? 
Enhertu var effektivt för att behandla HER2-positiv bröstcancer hos patienter som fått en eller fler 
HER2-riktade behandlingar. Dessutom var det effektivt för att behandla HER2-låg bröstcancer hos 
patienter som tidigare fått ett annat cancerläkemedel. Biverkningarna av Enhertu anses vara 
hanterbara och likna dem som orsakas av andra läkemedel som innehåller trastuzumab, även om 
risken för lungsjukdom kan vara högre med Enhertu. Dessa biverkningar, inklusive de som påverkar 
lungorna, är oftast reversibla och kan hanteras genom att dosen justeras och patienten övervakas 
noga. 
Behandling med Enhertu visade också på fördelar i en grupp patienter med magsäckscancer och cancer 
i gastroesofageala övergången som tidigare fått behandling med trastuzumab och hade få 
behandlingsalternativ. Det ansågs därför tillgodose ett ouppfyllt medicinskt behov hos dessa patienter, 
även om avsaknaden av en jämförelsegrupp i huvudstudien begränsade utvärderingen av fördelarna 
och riskerna med dess användning. 
Enhertu (trastuzumab deruxtekan)  
EMA/433561/2023 
Sida 3/5 
 
 
 
Enhertu var också effektivt för att behandla patienter med avancerad NSCLC med HER2-mutationer 
som tidigare fått platinabaserad behandling med eller utan immunterapi. Dessa patienter har få 
tillgängliga behandlingsalternativ och Enhertu ansågs tillgodose detta ouppfyllda medicinska behov. I 
huvudprövningen jämfördes inte Enhertu med något annat cancerläkemedel eller placebo, och 
företaget ombads att lämna in mer omfattande data. 
Enhertu har godkänts enligt reglerna om ”villkorat godkännande”. Detta innebär att Europeiska 
läkemedelsmyndigheten (EMA) fann att fördelarna med Enhertu är större än riskerna, men att 
företaget kommer att behöva lämna ytterligare belägg efter godkännandet. 
Villkorat godkännande beviljas på grundval av mindre omfattande data än vad som normalt krävs. Det 
beviljas för läkemedel som tillgodoser ett ouppfyllt medicinskt behov av att behandla allvarliga 
sjukdomar och när fördelarna med att ha dem tillgängliga tidigare uppväger riskerna vid användning 
av läkemedlen i väntan på ytterligare belägg. EMA kommer att granska ny information om produkten 
varje år tills uppgifterna blir fullständiga och uppdatera denna sammanfattning när det behövs. 
Vilken information om Enhertu saknas för närvarande? 
Eftersom Enhertu har fått villkorligt godkännande kommer företaget som marknadsför Enhertu att 
tillhandahålla resultat från en studie för att utvärdera säkerheten och effekten av Enhertu hos patienter 
med magsäckscancer eller cancer i gastroesofageala övergången som är metastatisk eller inte kan 
avlägsnas genom operation och som har försämrats efter behandling baserad på trastuzumab. I 
studien kommer Enhertu att jämföras med ramucirumab som ges i kombination med paklitaxel. 
Företaget kommer också att tillhandahålla resultat från en studie för att utvärdera Enhertus säkerhet 
och effekt hos patienter med NSCLC vars cancer har en HER2-mutation och som är avancerad eller 
metastatisk eller inte kan opereras bort. Studien kommer att jämföra Enhertu med pembrolizumab 
som ges i kombination med kemoterapi med pemetrexed/platina. 
Vad görs för att garantera säker och effektiv användning av Enhertu? 
Företaget som marknadsför Enhertu kommer att tillhandahålla utbildningsmaterial till hälso- och 
sjukvårdspersonal för att informera dem om att Enhertu kan orsaka lungsjukdom och vilka symtom de 
ska vara uppmärksamma på. Eftersom det kan föreligga en risk för förväxling mellan Enhertu och 
andra läkemedel med trastuzumab, däribland Kadcyla, på grund av de snarlika namnen på deras 
aktiva substanser (trastuzumab deruxtekan, trastuzumab emtansin och trastuzumab), kommer 
utbildningsmaterialet dessutom att innehålla en varning till hälso- och sjukvårdspersonal om att dessa 
läkemedel inte är sinsemellan utbytbara och information om åtgärder som bör vidtas för att undvika 
medicineringsfel. 
Ett patientkort med denna information kommer också att ges till patienter som ordineras Enhertu. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Enhertu har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Enhertu kontinuerligt. 
Biverkningar som har rapporterats för Enhertu utvärderas noggrant och nödvändiga åtgärder vidtas för 
att skydda patienterna. 
Mer information om Enhertu 
Den 18 januari 2021 beviljades Enhertu ett villkorat godkännande för försäljning som gäller i hela EU. 
Enhertu (trastuzumab deruxtekan)  
EMA/433561/2023 
Sida 4/5 
 
 
 
Mer information om Enhertu finns på EMA:s webbplats: 
ema.europa.eu/medicines/human/EPAR/enhertu. 
Denna sammanfattning uppdaterades senast 10-2023. 
Enhertu (trastuzumab deruxtekan)  
EMA/433561/2023 
Sida 5/5 
 
 
 
