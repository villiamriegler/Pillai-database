EMA/524241/2016 
EMEA/H/C/003883 
Sammanfattning av EPAR för allmänheten 
Sialanar 
glykopyrroniumbromid 
Detta är en sammanfattning av det offentliga europeiska utredningsprotokollet (EPAR) för Sialanar. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Sialanar ska användas. 
Praktisk information om hur Sialanar ska användas finns i bipacksedeln. Du kan också kontakta din 
läkare eller apotekspersonal. 
Vad är Sialanar och vad används det för? 
Sialanar är ett läkemedel för behandling av svår dregling hos barn och ungdomar (i åldern 3 år och 
äldre) med störningar i nervsystemet, t.ex. cerebral pares, epilepsi och neurodegenerativa sjukdomar. 
Det innehåller den aktiva substansen glykopyrroniumbromid. 
Hur används Sialanar? 
Sialanar finns som en lösning som ska tas via munnen tre gånger dagligen, en timme före eller två 
timmar efter måltid. Startdosen beror på patientens kroppsvikt. Därefter justeras dosen beroende på 
hur patienten svarar på läkemedlet och dess biverkningar. 
Sialanar ska förskrivas av en läkare med erfarenhet av att behandla barn med störningar i 
nervsystemet. Läkemedlet är receptbelagt. 
Hur verkar Sialanar? 
Den aktiva substansen i Sialanar, glykopyrroniumbromid, blockerar receptorer i salivkörtlarna som 
kallas muskarinreceptorer. Dessa receptorer utlöser produktionen av saliv när de aktiveras av nerver 
från hjärnan. Genom att blockera receptorerna väntas läkemedlet bidra till att minska mängden saliv 
som produceras av körtlarna och därmed minska dregling. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
 
  
 
 
 
 
Vilken nytta med Sialanar har visats i studierna? 
Två publicerade studier visade att glykopyrroniumbromid var effektivt när det gällde att minska 
dregling hos barn och ungdomar med störningar i nervsystemet. Man använde en vanlig 
skattningsskala som kallas mTDS (där 1 poäng betyder ingen dregling och 9 poäng betyder riklig 
dregling). 
I en av studierna med 38 barn och ungdomar med svår dregling, hade cirka 74 procent av dem som 
tog glykopyrroniumbromid fått en förbättring efter 8 veckor med 3 poäng eller mer jämfört med 
18 procent av dem som tog placebo (en verkningslös behandling). 
I den andra studien ingick 27 barn och ungdomar med svår dregling som tog antingen 
glykopyrroniumbromid eller placebo i 8 veckor och sedan bytte behandling i ytterligare 8 veckor. I 
denna studie fokuserade man på medelvärdet för slutlig dreglingspoäng efter 8 veckors behandling, 
vilket var 1,9 för patienter på glykopyrroniumbromid och 6,3 för patienter på placebo. 
Vilka är riskerna med Sialanar? 
De vanligaste biverkningarna som orsakas av Sialanar (kan uppträda hos fler än 1 av 10 personer) är 
irritabilitet, flushing (plötslig värmekänsla och hudrodnad), nästäppa, minskad slemutsöndring i 
luftvägarna, muntorrhet, förstoppning, diarré, kräkning och oförmåga att tömma blåsan helt 
(urinretention). En fullständig förteckning över biverkningar som rapporterats för Sialanar finns i 
bipacksedeln. 
Sialanar får inte ges till patienter med glaukom (en ögonsjukdom), urinretention eller gravt nedsatt 
njurfunktion, eller till patienter som tidigare haft vissa tarmsjukdomar eller myasthenia gravis (en 
muskelsjukdom). Det får inte heller ges till patienter som är gravida eller tar kaliumkloridtabletter eller 
-kapslar eller läkemedel med antikolinerg effekt. En fullständig förteckning över restriktioner för 
Sialanar finns i bipacksedeln. 
Varför godkänns Sialanar? 
Glykopyrroniumbromid är väletablerat inom EU som en behandling för dregling. Publicerade studier 
visar att det är effektivt för att behandla svår dregling hos barn och ungdomar med störningar i 
nervsystemet som kan påverka deras livskvalitet. När det gäller dess risker kan biverkningarna som 
förekommer med glykopyrroniumbromid hanteras genom lämplig övervakning av patienter och 
dosjustering. 
Kommittén för humanläkemedel (CHMP) fann att nyttan med Sialanar är större än riskerna och 
rekommenderade att Sialanar skulle godkännas för försäljning i EU. 
Vad görs för att garantera säker och effektiv användning av Sialanar? 
För att hjälpa förskrivare och vårdare att använda läkemedlet så säkert som möjligt, kommer företaget 
som marknadsför Sialanar att tillhandahålla utbildningsmaterial med information om hur man använder 
läkemedlet på rätt sätt och hur man hanterar dess biverkningar. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Sialanar har också tagits med i produktresumén och 
bipacksedeln. 
Sialanar  
EMA/524241/2016 
Sida 2/3 
 
 
 
Mer information om Sialanar 
EPAR för Sialanar finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Sialanar finns i 
bipacksedeln (ingår också i EPAR). Du kan också kontakta din läkare eller apotekspersonal. 
Sialanar  
EMA/524241/2016 
Sida 3/3 
 
 
 
