European Medicines Agency 
London den 19 november 2009 
Dok.ref.: EMEA/748861/2009 
EMEA/H/C/558/II/29 
Frågor och svar om rekommendationen att avslå ansökan om ändring av godkännandet 
för försäljning 
för 
Erbitux 
cetuximab 
Den 23 juli 2009 antog Kommittén för humanläkemedel, CHMP, ett negativt yttrande med 
rekommendationen att avslå ansökan om ändring av godkännandet för försäljning av läkemedlet 
Erbitux. Ändringen avsåg en utökning av indikationen till att omfatta behandling av icke-småcellig 
lungcancer. 
Den sökande begärde omprövning av yttrandet. Efter att ha beaktat grunderna för begäran omprövade 
CHMP det ursprungliga yttrandet och den 19 november 2009 bekräftade CHMP rekommendationen 
att avslå ansökan om godkännande för försäljning. 
Vad är Erbitux? 
Erbitux är en infusionsvätska, lösning (ges som dropp i en ven) som innehåller den aktiva substansen 
cetuximab. 
Erbitux har varit godkänt sedan juni 2004. Det används redan för att behandla följande typer av cancer: 
•  Metastaserande cancer i tjocktarmen eller ändtarmen. ”Metastaserande” innebär att cancern spridit 
sig till andra delar av kroppen. 
•  Skivepitelcancer i huvud och hals. Den här typen av cancer drabbar cellerna i munnens och 
strupens invändiga beklädnad eller i organ såsom larynx (struphuvudet). Erbitux kan ges vid lokalt 
framskriden cancer (när tumören har växt men inte spridit sig), vid cancer som recidiverat 
(återkommit efter tidigare behandling) eller vid metastaserande cancer. 
Vad skulle Erbitux användas för? 
Erbitux skulle också användas för att behandla icke-småcellig lungcancer som är framskriden (har 
börjat sprida sig) eller metastaserande. Det skulle ges till tidigare obehandlade patienter vars 
tumörceller på sin yta har ett protein som kallas epidermal tillväxtfaktorreceptor (EGFR). Erbitux 
skulle användas i kombination med platinabaserad kemoterapi (en kombination av läkemedel mot 
cancer där ett läkemedel som t.ex. cisplatin eller karboplatin ingår). 
Hur är det tänkt att Erbitux ska verka? 
Vid lungcancer förväntas Erbitux verka på samma sätt som vid de befintliga indikationerna. Den 
aktiva substansen i Erbitux, cetuximab, är en monoklonal antikropp. En monoklonal antikropp är en 
antikropp (en typ av protein) som har utformats för att känna igen och binda till en särskild struktur 
(ett så kallat antigen) i kroppen. Cetuximab har utformats för att binda till EGFR, som finns på ytan av 
vissa tumörceller. Det leder till att tumörcellerna inte längre kan ta emot de meddelanden som behövs 
för tillväxt, utveckling och spridning. 
Vilken dokumentation har företaget lämnat till CHMP som stöd för sin ansökan? 
Företaget lade fram resultaten från två huvudstudier som omfattade sammanlagt 1 801 vuxna med 
avancerad, metastaserande eller recidiverad icke-småcellig lungcancer som inte behandlats tidigare. I 
båda studierna jämfördes kombinationen av Erbitux och platinabaserad kemoterapi med 
7 Westferry Circus, Canary Wharf, London, E14 4HB, UK 
Tel. (44-20) 74 18 84 00   Fax (44-20) 74 18 86 68 
E-mail: mail@emea.europa.eu http://www.emea.europa.eu 
© European Medicines Agency, 2010. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
 
 
platinabaserad kemoterapi utan Erbitux. Huvudeffektmåtten var hur länge patienterna överlevde och 
hur länge de levde utan att cancern förvärrades. 
Vad var det som främst fick CHMP att rekommendera att ansökan om ändring av 
godkännandet för försäljning skulle avslås? 
I juli 2009 uttryckte CHMP oro över att Erbitux som tillägg till platinabaserad standardkemoterapi 
endast hade en blygsam effekt på överlevnaden och att läkemedlet inte hade någon övertygande effekt 
på hur länge patienterna levde utan att deras cancer förvärrades. Vissa lungcancerpatienter som tog 
Erbitux fick allvarliga biverkningar liknande dem som uppträder hos patienter med andra typer av 
cancer som behandlas med Erbitux. 
Efter omprövningen uttryckte CHMP i november 2009 dessutom oro över hur resultaten analyserats 
efter att studierna hade avslutats. I dessa s.k. undergruppsanalyser försökte man identifiera en grupp 
patienter som skulle ha nytta av behandlingen. CHMP hade också betänkligheter om avvikelserna i 
studieresultaten rörande de båda huvudeffektmåtten. 
CHMP ansåg därför att nyttan med Erbitux vid behandling av icke-småcellig lungcancer inte 
uppvägde riskerna och rekommenderade att ansökan om ändring av godkännandet för försäljning 
skulle avslås. 
Vilka följder får avslaget för patienter som deltar i kliniska prövningar med Erbitux? 
Företaget informerade CHMP om att beslutet inte får några följder för patienter som för närvarande 
deltar i kliniska prövningar med Erbitux. Om du deltar i en klinisk prövning och behöver mer 
information om din behandling ska du kontakta den läkare som ger dig läkemedlet. 
Vad händer med Erbitux för behandling av cancer i tjocktarmen eller ändtarmen och cancer i 
huvud och hals? 
Ingenting händer med användningen av Erbitux för de indikationer för vilka läkemedlet redan är 
godkänt och för vilka förhållandet mellan risk och nytta är oförändrat. 
Det offentliga europeiska utredningsprotokollet (EPAR) finns i sin helhet här. 
2/2 
 
 
 
 
 
