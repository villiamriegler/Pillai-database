EMEA/H/C/004655
Jorveza (budesonid)
Sammanfattning av Jorveza och varför det är godkänt inom EU
Vad är Jorveza och vad används det för?
Jorveza är ett läkemedel som används för att behandla vuxna med eosinofil esofagit. Eosinofil esofagit 
är en inflammation i matstrupen (esofagus, passagen som leder från munnen till magen), vilket ger 
upphov till symtom som dysfagi (svårighet att svälja) och blockering av matstrupen. Sjukdomen 
orsakas av att en stor mängd vita blodkroppar, s.k. eosinofiler, ansamlas i matstrupens inre 
beklädnad.
Eosinofil esofagit är en sällsynt sjukdom och Jorveza klassificerades som särläkemedel (ett läkemedel 
som används vid sällsynta sjukdomar) den 5 augusti 2013. Mer information om klassificeringen som 
särläkemedel finns här: ema.europa.eu/medicines/human/orphan-designations/eu3131181.
Jorveza innehåller den aktiva substansen budesonid.
Hur används Jorveza?
Jorveza är receptbelagt och behandling ska sättas in av läkare med erfarenhet av diagnos och 
behandling av eosinofil esofagit.
Jorveza finns som munsönderfallande tabletter (0,5 mg och 1 mg). Tabletten placeras på tungan och 
trycks mot gommen i minst två minuter tills den lösts upp. Under denna tid ska patienten fortlöpande 
svälja sin saliv tillsammans med det upplösta läkemedlet. Tabletterna får inte tuggas eller sväljas hela.
Den rekommenderade dosen för symtomkontroll är en tablett på 1 mg två gånger om dagen i 6–12 
veckor. För att kontrollera sjukdomen kan behandlingen med Jorveza fortsätta med en tablett på 
0,5 mg eller 1 mg två gånger om dagen, beroende på hur länge patienten har haft sjukdomen och hur 
allvarlig den är. Läkaren beslutar om hur länge behandlingen ska pågå.
För mer information om hur du använder Jorveza, läs bipacksedeln eller tala med läkare eller 
apotekspersonal.
Hur verkar Jorveza?
Den aktiva substansen i Jorveza, budesonid, är en kortikosteroid. Kortikosteroider fäster vid mål 
(receptorer) på immunceller och gör så att frisättningen av inflammationsdrivande ämnen minskar.
Official address  Domenico Scarlattilaan 6  ●  1083 HS Amsterdam  ●  The Netherlands
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact  Telephone +31 (0)88 781 6000
An agency of the European Union  
© European Medicines Agency, 2020. Reproduction is authorised provided the source is acknowledged.
Efter att Jorveza lösts upp i munnen för saliven läkemedlet till matstrupen, där det minskar 
inflammationen och lindrar symtomen vid eosinofil esofagit.
Vilka fördelar med Jorveza har visats i studierna?
Jorveza har visat sig vara effektivt i två huvudstudier på sammanlagt 292 vuxna patienter med 
eosinofil esofagit.
I den första studien, som omfattade 88 patienter med aktiv eosinofil esofagit, jämfördes Jorveza 1 mg 
två gånger om dagen med placebo (overksam behandling). Huvudmåtten på effekt var nivån av 
eosinofiler i matstrupen och symtomförbättringen. Efter 6 veckor uppvisade omkring 58 procent av 
patienterna som tog Jorveza en minskning av eosinofilmängden och inga eller minimala symtom, 
medan dessa effekter inte sågs hos någon av de patienter som tog placebo.
I den andra studien, som omfattade 204 patienter med kontrollerade symtom på eosinofil esofagit, 
jämfördes behandling med 0,5 mg eller 1 mg Jorveza två gånger om dagen med placebo. Efter 48 
veckor hade en tillfredsställande symtomkontroll uppnåtts hos omkring 74 procent av patienterna som 
tog 0,5 mg Jorveza två gånger om dagen och hos 75 procent av dem som tog 1 mg två gånger om 
dagen, jämfört med 4 procent hos dem som fick placebo.
Vilka är riskerna med Jorveza?
De vanligaste biverkningarna som orsakas av Jorveza (kan förekomma hos fler än 1 av 10 användare) 
är svampinfektioner i munnen, svalget (farynx) och matstrupen.
En fullständig förteckning över biverkningar och restriktioner för Jorveza finns i bipacksedeln.
Varför är Jorveza godkänt i EU?
Europeiska läkemedelsmyndigheten (EMA) fann att fördelarna med Jorveza är större än riskerna och 
att Jorveza kan godkännas för försäljning i EU.
Patienter med eosinofil esofagit saknar ofta andra behandlingsalternativ. Myndigheten fann att Jorveza 
förbättrar symtomen vid eosinofil esofagit och minskar överskottet av eosinofiler. Jorveza är också 
effektivt när det gäller att förebygga återkommande episoder av sjukdomen. Biverkningarna av 
Jorveza påverkar främst mun och hals och är hanterbara.
Vad görs för att garantera säker och effektiv användning av Jorveza?
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Jorveza har tagits med i produktresumén och bipacksedeln.
Liksom för alla läkemedel övervakas de vetenskapliga uppgifterna för Jorveza kontinuerligt. 
Biverkningar som har rapporterats för Jorveza utvärderas noggrant och nödvändiga åtgärder vidtas för 
att skydda patienterna.
Mer information om Jorveza
Den 8 januari 2018 beviljades Jorveza ett godkännande för försäljning som gäller i hela EU.
Mer information om Jorveza finns på EMA:s webbplats: 
ema.europa.eu/medicines/human/EPAR/jorveza.
Denna sammanfattning uppdaterades senast 03-2020.
Jorveza (budesonid)
EMA/258622/2020
Sida 2/2
