EMA/516307/2018 
EMEA/H/C/000795 
Tyverb (lapatinib) 
Sammanfattning av Tyverb och varför det är godkänt inom EU 
Vad är Tyverb och vad används det för? 
Tyverb är ett cancerläkemedel som används för att behandla patienter med bröstcancer som har visat 
sig ”uttrycka” stora mängder HER2. Detta innebär att cancern framställer ett särskilt protein som kallas 
HER2 (också känt som ErbB2) i stora mängder på cancercellernas ytor. Tyverb ges på följande sätt: 
• 
• 
• 
I kombination med kapecitabin (ett annat cancerläkemedel) när cancern är avancerad eller 
metastaserande och har förvärrats efter tidigare behandling som innefattade en antracyklin och en 
taxan (andra typer av cancerläkemedel), och efter behandling av patientens metastaserande 
sjukdom med trastuzumab (ett annat cancerläkemedel). ”Avancerad” innebär att cancern har börjat 
sprida sig, och ”metastaserande” att cancern redan spridit sig till andra delar av kroppen. 
I kombination med trastuzumab vid metastaserande cancer som inte svarar på hormoner 
((hormonreceptornegativ sjukdom) och vars cancer förvärrats vid tidigare behandling med en 
kombination av trastuzumab och andra cancerläkemedel (kemoterapi). 
I kombination med en aromatashämmare (en annan typ av cancerläkemedel) hos kvinnor som 
passerat klimakteriet, när cancern är metastaserande och svarar på hormoner. Denna kombination 
ges till kvinnor som ännu inte behöver få standardkemoterapi mot sin cancer. 
Tyverb innehåller den aktiva substansen lapatinib. 
Hur används Tyverb? 
Tyverb är receptbelagt och ska bara sättas in av en läkare med erfarenhet av att ge cancerläkemedel. 
Tyverb finns som tabletter (250 mg) och den rekommenderade dosen är 4 tabletter om dagen när det 
tas med trastuzumab, 5 tabletter om dagen när det tas med kapecitabin, och 6 tabletter om dagen när 
det tas med en aromatashämmare. Alla tabletterna måste tas samtidigt vid samma tidpunkt varje dag, 
minst 1 timme före eller 1 timme efter måltid. 
Läkaren kan besluta att avbryta eller avsluta behandlingen för patienter som känner av vissa 
biverkningar, särskilt de som påverkar hjärta, lungor eller lever. Om patienterna börjar ta Tyverb igen 
kan dosen behöva sänkas. Patienter som slutar ta Tyverb efter att de utvecklat allvarliga leverproblem 
ska inte börja ta läkemedlet igen. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
  
 
 
 
För att få mer information om hur du använder Tyverb, läs bipacksedeln eller tala med läkare eller 
apotekspersonal. 
Hur verkar Tyverb? 
Den aktiva substansen i Tyverb, lapatinib, tillhör en läkemedelsgrupp som kallas proteinkinashämmare. 
Dessa läkemedel verkar genom att blockera enzymer som kallas proteinkinaser och som finns i vissa 
receptorer (mål) på cancercellernas yta, däribland HER2. HER2 är en receptor för en substans som 
kallas epidermal tillväxtfaktor, som stimulerar cancercellerna att växa okontrollerat. Genom att blockera 
HER2-receptorer hjälper Tyverb till att kontrollera cancerns tillväxt. Omkring en fjärdedel av 
bröstcancerformerna framställer HER2. 
Vilka fördelar med Tyverb har visats i studierna? 
Tyverb visades i kombination med ett annat cancerläkemedel vara effektivare än 
jämförelsebehandlingen i tre huvudstudier på kvinnor med bröstcancer. I samtliga studier var 
huvudeffektmåttet hur länge patienterna levde utan att sjukdomen förvärrades, vilket bedömdes genom 
undersökning med skanningteknik. I studierna undersökte man också hur länge patienterna överlevde. 
I den första studien jämfördes kombinationen Tyverb och kapecitabin med när kapecitabin togs ensamt. 
I denna ingick 408 kvinnor med avancerad eller metastaserande sjukdom som framställde stora 
mängder HER2 och som tidigare hade behandlats med antracykliner, taxaner och trastuzumab, men 
vars sjukdom hade förvärrats eller återkommit. De kvinnor som tog Tyverb i kombination med 
kapecitabin levde i genomsnitt 23,9 veckor innan sjukdomen förvärrades, enligt deras läkares 
bedömning, jämfört med 18,3 veckor hos dem som endast tog kapecitabin. De kvinnor som tog Tyverb 
tillsammans med kapecitabin överlevde i genomsnitt 75 veckor, och de som bara tog kapecitabin 
överlevde i genomsnitt 64,7 veckor. 
I den andra studien jämfördes Tyverb som ensam behandling med en kombination av Tyverb plus 
trastuzumab. Den innefattade 296 kvinnor med metastaserande sjukdom som framställde stora 
mängder HER2 och förvärrades trots behandling med trastuzumab och andra cancerläkemedel 
(däribland antracykliner och taxaner). De kvinnor som tog Tyverb tillsammans med trastuzumab levde i 
genomsnitt 12 veckor innan deras sjukdom förvärrades, jämfört med 8,1 veckor för dem som tog 
Tyverb ensamt. Dessutom överlevde kvinnor som tog kombinationen i genomsnitt 14 månader, jämfört 
med 9,5 månader för dem som tog Tyverb ensamt. 
I den tredje studien jämfördes Tyverb med placebo (en overksam behandling), där båda togs 
tillsammans med letrozol (en aromatashämmare). Den omfattade 1 286 kvinnor som passerat 
klimakteriet och hade metastaserande, hormonkänslig bröstcancer. Av dessa kvinnor hade 219 cancer 
som framställde stora mängder HER2. Kvinnorna hade inte fått trastuzumab eller någon 
aromatashämmare innan studien inleddes. De kvinnor vars cancer framställde stora mängder HER2 och 
som tog Tyverb i kombination med letrozol överlevde i genomsnitt 35,4 veckor utan att deras sjukdom 
förvärrades. Detta kan jämföras med 13,0 veckor för dem som tog placebo i kombination med letrozol. 
Vilka är riskerna med Tyverb? 
De vanligaste biverkningarna som orsakas av Tyverb (kan uppträda hos fler än 1 av 4 patienter) är 
utslag och biverkningar som drabbar mage och tarm (t.ex. diarré, illamående och kräkningar). Palmar-
plantar erytrodysestesi (utslag och domningar i handflator och fotsulor) är också mycket vanligt när 
Tyverb tas tillsammans med kapecitabin. En fullständig förteckning över biverkningar och restriktioner 
för Tyverb finns i bipacksedeln. 
Tyverb (lapatinib)  
EMA/516307/2018  
Sida 2/3 
 
 
 
 
Varför är Tyverb godkänt i EU? 
Europeiska läkemedelsmyndigheten fann att fördelarna med Tyverb är större än riskerna och att 
Tyverb skulle godkännas för försäljning i EU. I kombination med andra cancerläkemedel har Tyverb 
visat sig förbättra överlevnaden för patienter med bröstcancer som framställer stora mängder HER2, 
och dess biverkningar anses godtagbara. 
Tyverb godkändes ursprungligen enligt reglerna om ”villkorat godkännande”. Detta innebär att det 
skulle inkomma ytterligare evidens om läkemedlets effektivitet. Eftersom företaget har lämnat in den 
ytterligare information som krävdes har godkännandet ändrats från villkorat till fullständigt 
godkännande. 
Vad görs för att garantera säker och effektiv användning av Tyverb? 
Företaget som marknadsför Tyverb kommer att utvärdera olika sätt att förutsäga resistens (att 
läkemedlet blir mindre effektivt) hos bröstcancerpatienter som tar Tyverb tillsammans med andra 
cancerläkemedel. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Tyverb har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Tyverb utvärderas noggrant och nödvändiga åtgärder för att 
skydda patienter vidtas. 
Mer information om Tyverb 
Den 10 juni 2008 beviljades Tyverb godkännande enligt reglerna om ”godkännande i undantagsfall” 
som gäller hela EU. Den 17 februari 2015 ändrades detta till ett fullständigt godkännande för 
försäljning. 
Mer information om Tyverb finns på EMA:s webbplatsema.europa.eu/Find medicine/Human 
medicines/European public assessment reports. 
Denna sammanfattning uppdaterades senast 07-2018. 
Tyverb (lapatinib)  
EMA/516307/2018  
Sida 3/3 
 
 
 
 
