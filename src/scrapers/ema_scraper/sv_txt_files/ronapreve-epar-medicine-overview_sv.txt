EMA/629738/2021 
EMEA/H/C005814 
Ronapreve (kasirivimab och imdevimab) 
Sammanfattning av Ronapreve och varför det är godkänt inom EU 
Vad är Ronapreve och vad används det för? 
Ronapreve är ett läkemedel som används för att behandla covid-19 hos vuxna och ungdomar (från 12 
års ålder som väger minst 40 kilo) som inte behöver extra syrgas och som löper ökad risk för att 
sjukdomen ska bli svår. 
Läkemedlet kan också användas för att förebygga covid-19 hos personer som är 12 år eller äldre och 
väger minst 40 kilo. Ronapreve innehåller två aktiva substanser, kasirivimab och imdevimab. 
Hur används Ronapreve? 
Ronapreve ges som en engångsbehandling genom infusion (dropp) i en ven eller genom injektion 
under huden. Den rekommenderade dosen är 600 mg kasirivimab och 600 mg imdevimab. 
När det används för behandling ska det ges inom 7 dagar efter att patienten har fått symtom på covid-
19. 
Vid användning för förebyggande efter kontakt med en person med covid-19 ska Ronapreve ges så 
snart som möjligt efter kontakten. Ronapreve kan också ges för att förebygga covid-19 när ingen 
kontakt har förekommit. I dessa fall gäller att efter en initial dos på 600 mg kasirivimab och 600 mg 
imdevimab, ska en dos på 300 mg kasirivimab och 300 mg imdevimab ges var fjärde vecka tills 
förebyggande behandling inte längre behövs. 
Läkemedlet är receptbelagt och ska ges på vårdinrättningar där patienterna kan övervakas och 
behandlas på lämpligt sätt om de får allvarliga allergiska reaktioner, bland annat anafylaxi. 
För mer information om användning av Ronapreve, läs bipacksedeln eller tala med läkare eller 
apotekspersonal. 
Hur verkar Ronapreve? 
Detta läkemedel är tillverkat av kasirivimab och imdevimab, två monoklonala antikroppar. En 
monoklonal antikropp är ett slags protein som har utformats för att känna igen och binda till en 
särskild struktur (ett s.k. antigen). Kasirivimab och imdevimab har utformats för att binda till 
spikeproteinet på SARS-CoV-2 (viruset som orsakar covid-19) på två olika ställen. När de aktiva 
substanserna binder till spikeproteinet kan viruset inte tränga in i kroppens celler. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
 
Vilka fördelar med Ronapreve har visats i studierna? 
Behandling av covid-19 
En huvudstudie (COV-2067) som omfattade patienter med covid-19 som inte behövde syrgas och som 
löpte ökad risk för att deras sjukdom skulle bli allvarlig visade att Ronapreve vid den godkända dosen 
ledde till färre sjukhusvistelser och dödsfall jämfört med placebo (overksam behandling). Totalt sett 
lades 0,9 procent av patienterna som behandlades med Ronapreve (11 av 1 192 patienter) in på 
sjukhus eller avled inom 29 dagars behandling, jämfört med 3,4 procent av patienterna som fick 
placebo (40 av 1 193 patienter). 
Förebyggande av covid-19 
I en huvudstudie (COV-2069) tittade man på fördelarna med Ronapreve när det gällde att förebygga 
covid-19 hos personer som hade nära kontakt med en infekterad medlem i hushållet. 
Ronapreve visade sig vara effektivt när det gällde att hindra människor från att bli infekterade och 
utveckla symtom efter kontakt: bland dem som hade negativt testresultat för SARS-CoV-2 efter 
kontakt var det färre av de personer som fick Ronapreve som utvecklade symtom inom 29 dagar efter 
testet jämfört med dem som fick placebo (1,5 procent (11 av 753) för Ronapreve jämfört med 7,8 
procent (59 av 752 personer) för placebo). 
Ronapreve visade sig också vara effektivt när det gällde att förebygga symtom hos infekterade 
personer. Bland de personer som testade positivt för SARS-CoV-2 efter kontakt utvecklade 29 procent 
(29 av 100) av dem som fick Ronapreve symtom, jämfört med 42,3 procent (44 av 104 personer) av 
dem som fick placebo. 
Vilka är riskerna med Ronapreve? 
De vanligaste biverkningarna som orsakas av Ronapreve (kan förekomma hos upp till 1 av 10 
användare) är allergiska reaktioner, däribland infusionsrelaterade reaktioner och reaktioner på 
injektionsstället. 
En fullständig förteckning över biverkningar och restriktioner för Ronapreve finns i bipacksedeln. 
Varför är Ronapreve godkänt i EU? 
Ronapreve visade en kliniskt betydelsefull effekt när det gäller att förhindra sjukhusvård och dödsfall 
hos patienter med covid-19, samtidigt som det också uppvisade fördelar när det gäller att förebygga 
covid-19. Även om vaccination är det främsta sättet att förebygga covid-19 finns det ett ouppfyllt 
medicinskt behov hos personer som har exponerats för covid-19 och hos personer som inte kan 
vaccineras och som behöver långsiktig prevention. Säkerhetsprofilen för Ronapreve är gynnsam. 
Europeiska läkemedelsmyndigheten (EMA) fann att fördelarna med Ronapreve är större än riskerna 
och att läkemedlet kan godkännas för försäljning i EU. 
Vad görs för att garantera säker och effektiv användning av Ronapreve? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Ronapreve har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Ronapreve kontinuerligt. 
Biverkningar som har rapporterats för Ronapreve utvärderas noggrant och nödvändiga åtgärder vidtas 
för att skydda patienterna. 
Ronapreve (kasirivimab och imdevimab)  
EMA/629738/2021 
Sida 2/3 
 
 
 
Mer information om Ronapreve 
Den 12 november 2021 beviljades Ronapreve ett godkännande för försäljning som gäller i hela EU. 
Mer information om Ronapreve finns på EMA:s webbplats: 
ema.europa.eu/medicines/human/EPAR/ronapreve 
Denna sammanfattning uppdaterades senast 11-2021. 
Ronapreve (kasirivimab och imdevimab)  
EMA/629738/2021 
Sida 3/3 
 
 
 
