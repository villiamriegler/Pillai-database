EMA/62880/2022 
EMEA/H/C/002601 
Tecfidera (dimetylfumarat) 
Sammanfattning av Tecfidera och varför det är godkänt inom EU 
Vad är Tecfidera och vad används det för? 
Tecfidera är ett läkemedel som används för att behandla multipel skleros (ms), en sjukdom där 
inflammation skadar den skyddande isoleringen runt nerverna (demyelinisering), liksom själva 
nerverna. Det ges till vuxna och barn från 13 års ålder med en typ av ms som kallas skovvis 
förlöpande ms, där patienten drabbas av symtomattacker (skov) som följs av perioder av tillfrisknande 
(remissioner). 
Tecfidera innehåller den aktiva substansen dimetylfumarat. 
Hur används Tecfidera? 
Tecfidera är receptbelagt och behandling ska inledas under övervakning av en läkare som har 
erfarenhet av att behandla ms. 
Tecfidera finns som kapslar som tas genom munnen i samband med måltid. Dosen är 120 mg två 
gånger om dagen under de första sju dagarna. Därefter höjs den till 240 mg två gånger om dagen. 
Dosen kan tillfälligt sänkas hos patienter som får biverkningar i form av hudrodnad och 
magtarmbesvär. 
För mer information om hur du använder Tecfidera, läs bipacksedeln eller tala med läkare eller 
apotekspersonal. 
Hur verkar Tecfidera? 
Vid ms fungerar inte immunsystemet (kroppens naturliga försvar) som det ska och angriper delar av 
det centrala nervsystemet (hjärnan, ryggmärgen och synnerven i ögat). Detta orsakar den 
inflammation som skadar nerverna och isoleringen runt dem. Den aktiva substansen, dimetylfumarat, 
tros verka genom att aktivera ett protein som kallas ”Nrf2” och som reglerar vissa gener som 
producerar antioxidanter, som hjälper till att skydda cellerna mot skador. Dimetylfumarat har visat sig 
minska inflammationen och reglera immunsystemets aktivitet. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
 
Vilka fördelar med Tecfidera har visats i studierna? 
Tecfidera har visat sig minska risken för skov och hur ofta de inträffar hos patienter med skovvis 
förlöpande ms. I en huvudstudie med 1 234 patienter var andelen patienter som upplevde skov under 
loppet av två år signifikant lägre vid behandling med Tecfidera än med placebo (overksam 
behandling): 27 procent jämfört med 46 procent. 
I en andra huvudstudie med 1 417 patienter fick patienterna Tecfidera, placebo eller ett annat ms-
läkemedel, glatirameracetat. Denna studie visade att Tecfidera var effektivare än placebo när det 
gällde att minska antalet skov under loppet av två år: antalet skov per patient per år var omkring 0,2 
med Tecfidera, jämfört med 0,4 med placebo. Antalet skov per patient per år för glatirameracetat var 
0,3. 
I en huvudstudie på 150 barn och ungdomar i åldern 10–17 år jämfördes effekterna av Tecfidera med 
interferon beta-1a (ett annat ms-läkemedel). Efter två års behandling hade omkring 13 procent av 
barnen som tog Tecfidera inga nya eller nyligen förstorade lesioner (skadade områden) i hjärnan, 
jämfört med omkring 3 procent av barnen i interferongruppen. Eftersom mycket få barn i åldern 10–12 
år ingick i studien var det inte möjligt att fastställa Tecfideras säkerhet i denna patientgrupp, och 
användning av läkemedlet rekommenderas därför från 13 års ålder. 
Vilka är riskerna med Tecfidera? 
De vanligaste biverkningarna som orsakas av Tecfidera (kan förekomma hos fler än 1 av 
10 användare) är hudrodnad och magtarmbesvär (såsom diarré, illamående och smärta i bukområdet). 
Dessa biverkningar verkar uppträda tidigt under behandlingen, vanligtvis under den första månaden, 
och kan fortsätta periodvis under hela behandlingen. 
Tecfidera får inte ges till patienter som har eller kan ha progressiv multifokal leukoencefalopati (PML), 
en allvarlig hjärninfektion som har förknippats med vissa ms-läkemedel. 
En fullständig förteckning över biverkningar och restriktioner för Tecfidera finns i bipacksedeln. 
Varför är Tecfidera godkänt i EU? 
Tecfidera har visat sig vara effektivt när det gäller att minska risken för skov hos vuxna med skovvis 
förlöpande ms och hur ofta skoven inträffar, och när det gäller att minska risken för att nya lesioner 
uppstår eller att befintliga lesioner blir större hos barn och ungdomar från 13 års ålder. De främsta 
riskerna som fastställts med Tecfidera betraktas som hanterbara och omfattar hudrodnad och 
magtarmbesvär (de vanligaste biverkningarna), såväl som sänkta nivåer av vita blodkroppar och 
protein i urinen. 
Europeiska läkemedelsmyndigheten (EMA) fann därför att fördelarna med Tecfidera är större än 
riskerna och att Tecfidera kan godkännas för försäljning i EU. 
Vad görs för att garantera säker och effektiv användning av Tecfidera? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Tecfidera har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Tecfidera kontinuerligt. 
Biverkningar som har rapporterats för Tecfidera utvärderas noggrant och nödvändiga åtgärder vidtas 
för att skydda patienter. 
Tecfidera (dimetylfumarat)  
EMA/62880/2022 
Sida 2/3 
 
 
 
Mer information om Tecfidera 
Den 30 januari 2014 beviljades Tecfidera ett godkännande för försäljning som gäller i hela EU. 
Mer information om Tecfidera finns på EMA:s webbplats: 
ema.europa.eu/medicines/human/EPAR/tecfidera. 
Denna sammanfattning uppdaterades senast 05-2022. 
Tecfidera (dimetylfumarat)  
EMA/62880/2022 
Sida 3/3 
 
 
 
