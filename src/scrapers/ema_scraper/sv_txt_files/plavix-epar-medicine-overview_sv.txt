EMA/318110/2013 
EMEA/H/C/000174 
Plavix (klopidogrel) 
Sammanfattning av Plavix och varför det är godkänt inom EU 
Vad är Plavix och vad används det för? 
Plavix är ett läkemedel som ges för att förebygga problem som orsakas av blodproppar till följande 
grupper: 
•  Vuxna som nyligen har haft en myokardinfarkt (hjärtinfarkt). Behandlingen med Plavix kan inledas 
mellan några dagar och 35 dagar efter infarkten. 
•  Vuxna som nyligen har haft en ischemisk stroke (en stroke som orsakas av att blodförsörjningen 
till hjärnan är otillräcklig). Behandlingen med Plavix kan inledas mellan sju dagar och sex månader 
efter stroken. 
•  Vuxna med perifer artärsjukdom (problem med blodflödet i artärerna). 
•  Vuxna med ett tillstånd som kallas akut koronarsyndrom. Läkemedlet ska då ges tillsammans med 
acetylsalicylsyra (även känt som aspirin). Akut koronarsyndrom är en grupp av hjärtproblem som 
omfattar hjärtinfarkter och instabil angina (en allvarlig typ av bröstsmärta).  
Vissa av dessa patienter kan genomgå perkutan koronarintervention (ett förfarande där blodkärlen 
i hjärtat öppnas för att återställa blodtillförseln) och kan ha fått en stent införd (ett kort rör som 
placerats i artären för att förhindra att den täpps igen). Andra kan ha nytta av trombolytisk eller 
fibrinolytisk behandling (behandlingar för att lösa upp blodproppar). 
•  Vuxna med förmaksflimmer (oregelbundna snabba sammandragningar i hjärtats förmak). Det ska 
då ges tillsammans med acetylsalicylsyra. Plavix ges till patienter som har minst en riskfaktor för 
vaskulära händelser som hjärtinfarkt eller stroke, som inte kan ta vitamin K-antagonister (andra 
läkemedel som förebygger blodproppar) och som har låg risk för blödning. 
Plavix innehåller den aktiva substansen klopidogrel. 
Hur används Plavix? 
Plavix finns som tabletter och är receptbelagt. 
Plavix tas en gång om dagen i form av en tablett på 75 mg. Användningen av en laddningsdos (en 
initial högre dos) och behandlingens längd beror på patientens ålder och den sjukdom som behandlas. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
 An agency of the European Union      
© European Medicines Agency, 2023. Reproduction is authorised provided the source is acknowledged. 
 
 
 
 
 
 
 
 
För patienter som genomgår perkutan koronarintervention eller som kan komma i fråga för 
trombolytisk eller fibrinolytisk behandling ska behandlingen inledas så tidigt som möjligt efter 
symtomstarten. 
För mer information om hur du använder Plavix, läs bipacksedeln eller tala med läkare eller 
apotekspersonal. 
Hur verkar Plavix? 
Den aktiva substansen i Plavix, klopidogrel, är en trombocytaggregationshämmare. Det innebär att 
läkemedlet bidrar till att förebygga blodproppsbildning. Blodproppar orsakas av att celler i blodet, så 
kallade blodplättar, klibbar ihop. Klopidogrel hindrar blodplättarna från att klibba ihop genom att 
blockera substansen ADP så att den inte kan fästa vid en receptor på deras yta. Detta gör att 
blodplättarna inte blir ”klibbiga”, vilket minskar risken för att det bildas blodproppar och hjälper till att 
förhindra en ny hjärtinfarkt eller stroke. 
Vilka fördelar med Plavix har visats i studierna? 
Plavix var effektivare än acetylsalicylsyra när det gällde att förhindra nya ischemiska händelser. I en 
studie på omkring 19 000 patienter som nyligen haft hjärtinfarkt eller ischemisk stroke, eller som hade 
konstaterad perifer artärsjukdom, drabbades 939 patienter som fick Plavix av en ny ischemisk 
händelse (hjärtinfarkt, ischemisk stroke eller dödsfall) under ett till tre år, jämfört med 1 020 patienter 
som fick acetylsalicylsyra. Detta motsvarar en relativ minskning av risken med 9 procent jämfört med 
acetylsalicylsyra och innebär att färre patienter kommer att drabbas av nya ischemiska händelser om 
de får Plavix än om de får acetylsalicylsyra. 
I tre studier på över 61 000 patienter med akut koronarsyndrom utan ST-höjning, varav 2 172 hade 
fått en stent införd under studien, gavs Plavix i kombination med acetylsalicylsyra och jämfördes med 
placebo (overksam behandling). I dessa studier, som varade från upp till 8 dagar till upp till 1 år, 
minskade den totala relativa risken för händelser som till exempel blockerad artär, en ny hjärtinfarkt 
eller dödsfall med 20 procent när patienterna fick Plavix och acetylsalicylsyra jämfört med placebo. 
Dessutom minskade antalet patienter som fick en stent införd. I två studier på 49 000 patienter med 
hjärtinfarkt med ST-höjning drabbades färre patienter som fick Plavix av händelser än patienter som 
fick placebo (262 mot 377 i CLARITY-studien och 2 121 mot 2 310 i COMMIT-studien). 
I en studie på omkring 7 500 patienter med förmaksflimmer som hade minst en riskfaktor för 
vaskulära händelser och som inte kunde få vitamin K-antagonistbehandling, fick patienterna Plavix 
tillsammans med acetylsalicylsyra eller placebo under i genomsnitt tre år. I denna studie minskade 
Plavix plus acetylsalicylsyra risken för nya händelser med 11 procent jämfört med placebo taget med 
acetylsalicylsyra, och den största minskningen (28 procent) sågs för stroke. 
Studieresultat som publicerats i medicinska tidskrifter visade att Plavix var effektivt i upp till 12 
månader för att minska förekomsten av hjärtinfarkt, stroke eller dödsfall hos patienter som 
behandlades för hjärtinfarkt med ST-höjning och som genomgick perkutan koronarintervention. 
Vilka är riskerna med Plavix? 
Blödningsreaktioner är de vanligaste biverkningarna som rapporterats för Plavix. De vanligaste (kan 
förekomma hos upp till 1 av 10 användare) är hematom (blodansamlingar under huden), epistaxis 
(näsblödning), gastrointestinal blödning (blödning i mage eller tarm), blåmärken och blödning där 
huden punkteras. 
Plavix (klopidogrel)  
EMA/318110/2013  
Sida 2/3 
 
 
 
 
Andra biverkningar (kan förekomma hos upp till 1 av 10 användare) är diarré, buksmärta (magont) 
och dyspepsi (halsbränna). 
En fullständig förteckning över biverkningar som rapporterats för Plavix finns i bipacksedeln. 
Plavix får inte ges till personer som kan vara överkänsliga (allergiska) mot klopidogrel eller något 
annat innehållsämne. Det får inte ges till patienter som har allvarlig leversjukdom eller en sjukdom 
som kan orsaka blödning, till exempel magsår eller blödning i hjärnan. 
Varför är Plavix godkänt i EU? 
Europeiska läkemedelsmyndigheten (EMA) fann att fördelarna med Plavix är större än riskerna och att 
Plavix kan godkännas för försäljning i EU. 
Vad görs för att garantera säker och effektiv användning av Plavix? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Plavix har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Plavix kontinuerligt. Misstänkta 
biverkningar som har rapporterats för Plavix utvärderas noggrant och nödvändiga åtgärder vidtas för 
att skydda patienter. 
Mer information om Plavix 
Den 14 juli 1998 beviljades Plavix ett godkännande för försäljning som gäller i hela EU. 
Mer information om Plavix finns på EMA:s webbplats: 
ema.europa.eu/medicines/human/EPAR/Plavix 
Denna sammanfattning uppdaterades senast 12-2022. 
Plavix (klopidogrel)  
EMA/318110/2013  
Sida 3/3 
 
 
 
 
