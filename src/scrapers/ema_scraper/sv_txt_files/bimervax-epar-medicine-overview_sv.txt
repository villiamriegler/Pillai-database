EMA/151429/2023 
EMEA/H/C/006058 
Bimervax (covid-19-vaccin [rekombinant, med adjuvans]) 
Sammanfattning av Bimervax och varför det är godkänt inom EU 
Vad är Bimervax och vad används det för? 
Bimervax är ett vaccin avsett att förebygga sjukdomen covid-19 hos personer som är 16 år eller äldre. 
Det kan ges som en påfyllnadsdos till personer som tidigare fått ett mRNA-vaccin mot covid-19. 
Bimervax innehåller ett laboratorieframställt protein som består av en del av spikeproteinet i SARS-
CoV-2 från virusvarianterna alfa och beta. 
Hur används Bimervax? 
Bimervax ges som en injektion, vanligtvis i överarmsmuskeln. Det ges som en påfyllnadsdos minst 
6 månader efter ett tidigare mRNA-vaccin mot covid-19. 
De nationella myndigheterna kommer att ansvara för tillhandahållandet av vaccinet. 
För mer information om hur du använder Bimervax, läs bipacksedeln eller tala med läkare eller 
apotekspersonal. 
Hur verkar Bimervax? 
Bimervax verkar genom att förbereda kroppen inför att försvara sig mot covid-19. Vaccinet innehåller 
ett protein som framställts i laboratorium och består av en del av spikeproteinet i SARS-CoV-2 från 
virusvarianterna alfa och beta. Det innehåller också ett ”adjuvans”, ett ämne som hjälper till att 
förbättra immunsvaret på vaccinet. 
När en person får vaccinet identifierar dennes immunsystem det kombinerade proteinet som 
främmande och bildar antikroppar och T-celler (kroppens naturliga försvar) mot det. Om den 
vaccinerade personen senare kommer i kontakt med SARS-CoV-2 kommer immunsystemet att känna 
igen spikeproteinet på viruset och angripa det. Antikropparna och immuncellerna kan skydda mot 
covid-19 genom att samarbeta för att döda viruset, hindra att det kommer in i kroppens celler och 
förstöra infekterade celler. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
 
Vilka fördelar med Bimervax har visats i studierna? 
Fördelarna med Bimervax bedömdes i en immunitetsöverbryggningsstudie, där det immunsvar som 
detta nya vaccin framkallade jämfördes med det immunsvar som framkallades av det godkända 
mRNA-vaccinet Comirnaty, som är riktat mot det ursprungliga spikeproteinet (Wuhan) i SARS-CoV-2. 
I studien ingick 765 vuxna som tidigare avslutat en primärvaccination med 2 doser Comirnaty och 
därefter fått en påfyllnadsdos av antingen Bimervax eller Comirnaty. Även om Bimervax gav upphov 
till lägre nivåer av antikroppar mot den ursprungliga stammen av SARS-CoV-2 än Comirnaty, ledde 
detta till högre nivåer av antikroppar mot beta- och omikronvarianterna och jämförbara nivåer mot 
deltavarianten. 
Stödjande data lämnades in från en pågående studie som omfattade 36 ungdomar i åldern 16–17 år, 
där det fanns data över immunsvaret för 11 av dem. I studien konstaterades att Bimervax, 
administrerat som en påfyllnadsdos, gav ett adekvat immunsvar hos dessa ungdomar, med en 
antikroppsproduktion som var jämförbar med vad som sågs hos vuxna som fick Bimervax. 
Kan barn vaccineras med Bimervax? 
För närvarande rekommenderas inte Bimervax till personer under 16 års ålder. Europeiska 
läkemedelsmyndigheten (EMA) har kommit överens med företaget om en plan för att testa vaccinet på 
barn i ett senare skede. 
Kan personer med nedsatt immunförsvar vaccineras med Bimervax? 
Bimervax har inte studerats på personer med nedsatt immunförsvar (personer med försvagat 
immunsystem). Även om det är möjligt att personer med nedsatt immunförsvar inte svarar lika bra på 
vaccinet finns det inga särskilda betänkligheter vad gäller säkerheten. Personer med nedsatt 
immunförsvar kan fortfarande vaccineras eftersom riskerna med covid-19 kan vara större för dessa 
personer. 
Kan gravida eller ammande kvinnor vaccineras med Bimervax? 
Djurstudier visar inga skadliga effekter vid dräktighet, men det finns ännu inga data om användning av 
Bimervax under graviditeten. 
Beslutet om huruvida vaccinet ska ges till gravida bör fattas i nära samråd med hälso- och 
sjukvårdspersonal efter att fördelarna och riskerna har övervägts. 
Även om det inte finns några studier om amning antas det inte finnas någon risk vid amning. 
Kan personer med allergier vaccineras med Bimervax? 
Personer som redan vet om att de har en allergi mot någon av beståndsdelarna i vaccinet som anges i 
avsnitt 6 i bipacksedeln bör inte få vaccinet. 
Allergiska reaktioner (överkänslighet) kan förekomma hos personer som får vaccinet. På samma sätt 
som alla vacciner ska Bimervax därför ges under noggrann medicinsk övervakning, och lämplig 
medicinsk behandling bör finnas tillgänglig. 
Hur väl fungerar Bimervax för personer av olika etniska ursprung och kön? 
Det immunsvar som vaccinet utlöste i huvudstudien kvarstod oberoende av kön. Det finns ingen 
anledning att tro att det immunsvar som Bimervax framkallar ska variera mellan olika etniska grupper. 
Bimervax (covid-19-vaccin [rekombinant, med adjuvans])  
EMA/151429/2023 
Sida 2/4 
 
 
 
Vilka är riskerna med Bimervax? 
De vanligaste biverkningarna som orsakas av Bimervax (kan förekomma hos fler än 1 av 10 
användare) är smärta på injektionsstället, huvudvärk, trötthet och muskelsmärta. 
Lymfadenopati (förstorade lymfkörtlar), diarré, kräkningar, illamående, feber, smärta i armhålan och 
rodnad, förhårdnad eller svullnad på injektionsstället kan förekomma hos färre än 1 av 10 användare. 
Insomni (sömnsvårigheter), yrsel, sömnighet, odynofagi (smärta vid sväljning), buksmärta, klåda, 
ledsmärta, svaghet, frossa, allmän sjukdomskänsla och klåda och känslighet på injektionsstället kan 
förekomma hos färre än 1 av 100 användare. 
Parestesi (ovanliga förnimmelser i huden, såsom stickningar eller myrkrypningar), hypestesi (minskad 
känslighet för beröring, smärta och temperatur), hudutslag, kliande utslag, kallsvettning, erytem 
(hudrodnad), ryggsmärta och blåmärken på injektionsstället kan förekomma hos färre än 1 av 1 000 
användare. 
Ett fall av perikardit (inflammation i membranet runt hjärtat) sågs i de kliniska studierna. 
Allergiska reaktioner kan förekomma med Bimervax. Liksom för alla vacciner ska Bimervax ges under 
noggrann övervakning med tillgång till lämplig medicinsk behandling. 
Varför är Bimervax godkänt i EU? 
På grundval av jämförande uppgifter mellan det immunsvar som utlöstes av Bimervax och det som 
utlöstes av ett godkänt mRNA-vaccin mot covid-19 drog EMA slutsatsen att Bimervax förväntas vara 
minst lika effektivt som jämförelseläkemedlet när det gäller att återställa skyddet mot covid-19 hos 
personer i åldern 16 år och äldre. Säkerhetsprofilen för Bimervax är jämförbar med den för andra 
vacciner mot covid-19. De vanligaste biverkningarna som observerades med Bimervax var vanligen 
lindriga till måttliga och försvann inom några dagar efter vaccinationen. 
Myndigheten fann därför att fördelarna med Bimervax är större än riskerna och att Bimervax kan 
rekommenderas för godkännande i EU. 
Vad görs för att garantera säker och effektiv användning av Bimervax? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Bimervax har tagits med i produktresumén och 
bipacksedeln. 
En riskhanteringsplan för Bimervax har också upprättats och innehåller viktig information om vaccinets 
säkerhet, hur ytterligare information ska samlas in och hur eventuella risker ska minimeras. 
Säkerhetsåtgärder kommer att vidtas för Bimervax i enlighet med EU:s plan för säkerhetsövervakning 
av covid-19-vacciner för att se till att ny säkerhetsinformation snabbt samlas in och analyseras. 
Liksom för alla läkemedel övervakas de vetenskapliga uppgifterna för Bimervax kontinuerligt. 
Misstänkta biverkningar som har rapporterats för Bimervax utvärderas noggrant och nödvändiga 
åtgärder vidtas för att skydda patienter. 
Övrig information om Bimervax 
Den 30 mars 2023 beviljades Bimervax ett godkännande för försäljning som gäller i hela EU. 
Mer information om Bimervax finns på EMA:s webbplats: 
ema.europa.eu/medicines/human/EPAR/bimervax 
Bimervax (covid-19-vaccin [rekombinant, med adjuvans])  
EMA/151429/2023 
Sida 3/4 
 
 
 
Denna sammanfattning uppdaterades senast 03-2023. 
Bimervax (covid-19-vaccin [rekombinant, med adjuvans])  
EMA/151429/2023 
Sida 4/4 
 
 
 
