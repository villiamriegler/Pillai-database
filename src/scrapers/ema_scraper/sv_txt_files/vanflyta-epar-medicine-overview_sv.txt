EMA/426703/2023 
EMEA/H/C/005910 
Vanflyta (kizartinib) 
Sammanfattning av Vanflyta och varför det är godkänt inom EU 
Vad är Vanflyta och vad används det för? 
Vanflyta är ett cancerläkemedel som används för att behandla vuxna som nyligen diagnostiserats med 
akut myeloisk leukemi (AML), en cancer i de vita blodkropparna. Det ges endast till patienter vars 
cancerceller har en särskild förändring (mutation) som kallas ITD i genen för ett protein som kallas 
FLT3. 
Vanflyta ges tillsammans med cytarabin och antracyklin (andra cancerläkemedel, även kallade 
kemoterapi) vid induktion (behandlingsstart). Efter induktion används det i kombination med enbart 
cytarabin (konsolidering). Det används sedan som enda läkemedel för underhållsbehandling. 
Vanflyta innehåller den aktiva substansen kizartinib. 
Hur används Vanflyta? 
Vanflyta är receptbelagt och behandling ska inledas av en läkare med erfarenhet av att ge 
cancerläkemedel. 
Innan patienterna tar Vanflyta måste de ta ett test för att bekräfta att deras cancerceller har ITD-
mutationen i FLT3-genen (ITD-FLT3-positiv). 
Vanflyta finns som tabletter som ska tas genom munnen. Det tas en gång om dagen i två veckor under 
varje fyra veckor lång kemoterapicykel. Efter att kemoterapin slutförts tas Vanflyta en gång om dagen 
som enda läkemedel som underhållsbehandling. Behandlingen kan fortsätta i upp till 36 cykler som 
varar i fyra veckor vardera. 
För mer information om hur du använder Vanflyta, läs bipacksedeln eller tala med läkare eller 
apotekspersonal. 
Hur verkar Vanflyta? 
Den aktiva substansen i Vanflyta, kizartinib, blockerar verkan av enzymer som kallas tyrosinkinaser, 
särskilt ett tyrosinkinas som kallas FLT3 och som normalt kontrollerar tillväxten och delningen av vita 
blodkroppar. Hos patienter med FLT3-mutation är FLT3-enzymet överaktivt och stimulerar tillväxten av 
alltför många vita blodkroppar. Genom att blockera FLT3 förväntas kizartinib stoppa tillväxten av vita 
blodkroppar och på så sätt bromsa cancerutvecklingen. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Vilka fördelar med Vanflyta har visats i studierna? 
I en huvudstudie på 539 patienter som nyligen diagnostiserats med AML jämfördes Vanflyta med 
placebo (overksam behandling). Patienterna fick Vanflyta eller placebo i kombination med kemoterapi. 
De patienter vars cancer svarade på behandlingen fortsatte antingen sin behandling utan kemoterapi 
eller fick en blodstamcellstransplantation innan de fortsatte behandlingen. Efter tre års behandling 
levde fortfarande 50 procent av de patienter som fick Vanflyta, jämfört med 41 procent av dem som 
fick placebo. 
Vilka är riskerna med Vanflyta? 
En fullständig förteckning över biverkningar och restriktioner för Vanflyta finns i bipacksedeln. 
De vanligaste biverkningarna som orsakas av Vanflyta (kan förekomma hos fler än 1 av 5 användare) 
är förhöjda nivåer av ett enzym i blodet som kallas alaninaminotransferas, minskade nivåer av 
trombocyter i blodet, minskade nivåer av hemoglobin (proteinet i röda blodkroppar som transporterar 
syre runt kroppen), diarré, illamående, buksmärta, huvudvärk, kräkningar och minskade nivåer av 
neutrofiler (en typ av vita blodkroppar). 
Den vanligaste allvarliga biverkningen som orsakas av Vanflyta (kan förekomma hos fler än 1 av 10 
användare) är neutropeni (lågt antal neutrofiler). Andra vanliga allvarliga biverkningar (kan 
förekomma hos upp till 1 av 10 användare) är svampinfektioner och herpesinfektioner. 
De vanligaste allvarliga biverkningarna som orsakas av Vanflyta (kan förekomma hos upp till 1 av 10 
personer) och som leder till dosminskning eller avbruten behandling är neutropeni, trombocytopeni 
(lågt antal blodplättar) och förlängt QT-intervall (onormal elektrisk aktivitet i hjärtat som påverkar 
dess rytm). 
Vanflyta ska inte ges till patienter som ammar eller har medfött långt QT-syndrom (onormal elektrisk 
aktivitet i hjärtat orsakad av en gendefekt). 
Varför är Vanflyta godkänt i EU? 
Vid användning i kombination med kemoterapi har Vanflyta visat sig förlänga livet för personer som 
nyligen diagnostiserats med ITD-FLT3-positiv AML. Även om vissa av läkemedlets biverkningar kan 
vara allvarliga ansåg EMA att lämpliga åtgärder hade vidtagits för att hantera eller minimera riskerna 
med Vanflyta. 
Europeiska läkemedelsmyndigheten (EMA) fann därför att fördelarna med Vanflyta är större än 
riskerna och att Vanflyta kan godkännas för försäljning i EU. 
Vad görs för att garantera säker och effektiv användning av Vanflyta? 
Företaget som marknadsför Vanflyta kommer att förse hälso- och sjukvårdspersonal och patienter med 
utbildningsmaterial om hur risken för förlängt QT-intervall kan minimeras och känna igen tecken och 
symtom på denna biverkning. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Vanflyta har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Vanflyta kontinuerligt. 
Misstänkta biverkningar som har rapporterats för Vanflyta utvärderas noggrant och nödvändiga 
åtgärder vidtas för att skydda patienterna. 
Vanflyta (kizartinib)  
EMA/426703/2023 
Sida 2/3 
 
 
 
Mer information om Vanflyta 
Mer information om Vanflyta finns på EMA:s webbplats: 
ema.europa.eu/medicines/human/EPAR/vanflyta. 
Vanflyta (kizartinib)  
EMA/426703/2023 
Sida 3/3 
 
 
 
