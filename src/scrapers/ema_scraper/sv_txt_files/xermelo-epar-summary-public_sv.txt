EMA/643014/2017
EMEA/H/C/003937
Sammanfattning av EPAR för allmänheten
Xermelo
telotristat
Detta är en sammanfattning av det offentliga europeiska utredningsprotokollet (EPAR) för Xermelo. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Xermelo ska användas.
Praktisk information om hur Xermelo ska användas finns i bipacksedeln. Du kan också kontakta din 
läkare eller apotekspersonal.
Vad är Xermelo och vad används det för?
Xermelo är ett läkemedel som används för att behandla vuxna med svår diarré i samband med ett 
tillstånd som kallas karcinoidsyndrom. Karcinoidsyndrom uppstår när vissa tumörer producerar och 
frisläpper för mycket av en substans som kallas serotonin i blodet. Överskottet av serotonin kan orsaka 
både svår diarré och andra symtom såsom ansiktsrodnad och magkramper. Xermelo används 
tillsammans med andra läkemedel som kallas somatostatinanaloger när dessa läkemedel inte räcker 
för att på egen hand kontrollera diarrén.
Eftersom antalet patienter med karcinoidsyndrom är litet betraktas sjukdomen som sällsynt och 
Xermelo klassificerades som särläkemedel (ett läkemedel som används vid sällsynta sjukdomar) den 
8 oktober 2009.
Xermelo innehåller den aktiva substansen telotristat.
Hur används Xermelo?
Xermelo är receptbelagt. Xermelo finns som tabletter innehållande 250 mg telotristat och den 
rekommenderade dosen är en tablett tre gånger om dagen. Doserna kan behöva sänkas för patienter 
med lätt eller måttligt nedsatt leverfunktion. Läkare kan överväga att avbryta behandlingen om 
patienterna inte blir bättre efter 12 veckor. Mer information finns i bipacksedeln.
30 Churchill Place ● Canary Wharf ● London E14 5EU ● United Kingdom
Telephone +44 (0)20 3660 6000 Facsimile +44 (0)20 3660 5555
Send a question via our website www.ema.europa.eu/contact
An agency of the European Union  
© European Medicines Agency, 2017. Reproduction is authorised provided the source is acknowledged.
Hur verkar Xermelo?
Den aktiva substansen i Xermelo, telotristat, blockerar verkan av enzymer som kallas L-
tryptofanhydroxylaser. Dessa enzymer är nödvändiga för produktionen av serotonin. Genom att 
blockera enzymerna minskar telotristat produktionen av serotonin hos patienter med karcinoidsyndrom, 
vilket lindrar symtomen på tillståndet.
Vilken nytta med Xermelo har visats i studierna?
Nyttan av tillägg av Xermelo till behandling har visats i en huvudstudie på 135 patienter med 
karcinoidsyndrom vars diarré inte kontrollerades fullständigt med somatostatinanaloger som enda 
läkemedel. Xermelo jämfördes med placebo (en overksam behandling) och huvudmåttet på effekt var 
förändringen av antalet dagliga tarmtömningar under studiens 12 veckor.
Inledningsvis hade patienterna som fick Xermelo ett genomsnitt av 6,1 tarmtömningar per dag, vilket 
sjönk till ett genomsnitt av 4,7 per dag under de 12 veckorna, en minskning på 1,4 tarmtömningar. 
Patienterna som tog placebo hade inledningsvis ett genomsnitt av 5,2 dagliga tarmtömningar, vilket 
sjönk till ett genomsnitt av 4,6 dagliga tarmtömningar, en minskning på 0,6 tarmtömningar. Effekterna 
av Xermelo sågs från omkring 3 veckor efter behandlingens inledning.
Vilka är riskerna med Xermelo?
De vanligaste biverkningarna som orsakas av Xermelo (kan uppträda hos fler än 1 av 10 personer) är 
magsmärta, ökning av leverenzymet gamma-glutamyltransferas och trötthet, och är vanligtvis lindriga 
eller måttliga. Den vanligaste biverkningen som är tillräckligt svår för att leda till att behandlingen 
avbryts är magsmärta.
En fullständig förteckning över biverkningar och restriktioner för Xermelo finns i bipacksedeln.
Varför godkänns Xermelo?
Xermelo har visats producera en minskning av antalet tarmtömningar hos patienter med 
karcinoidsyndrom som inte kontrollerats fullständigt med andra läkemedel. Även om minskningen var 
liten ansågs den ändå signifikant med tanke på att patienterna ser på tarmtömningarnas frekvens som 
ett symtom med betydande inflytande på deras livskvalitet. De iakttagna biverkningarna, som främst 
drabbade tarmen, väckte inga större farhågor och ansågs vara lindriga och hanterbara. Europeiska 
läkemedelsmyndigheten fann därför att nyttan med Xermelo är större än riskerna och rekommenderade 
att Xermelo skulle godkännas för försäljning i EU.
Vad görs för att garantera säker och effektiv användning av Xermelo?
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Xermelo har tagits med i produktresumén och bipacksedeln.
Övrig information om Xermelo
EPAR för Xermelo finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Xermelo finns i 
bipacksedeln (ingår också i EPAR). Du kan också kontakta din läkare eller apotekspersonal.
Sammanfattningen av ställningstagandet om Xermelo från kommittén för särläkemedel finns på EMA:s 
webbplats ema.europa.eu/Find medicine/Human medicines/Rare disease designation.
Xermelo
EMA/643014/2017
Sida 2/2
