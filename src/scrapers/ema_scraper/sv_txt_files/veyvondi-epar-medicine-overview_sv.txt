EMA/478238/2023 
EMEA/H/C/004454 
Veyvondi (vonikog alfa) 
Sammanfattning av Veyvondi och varför det är godkänt inom EU 
Vad är Veyvondi och vad används det för? 
Veyvondi är ett läkemedel som används för att kontrollera blödning hos vuxna med von Willebrands 
sjukdom (en ärftlig blödningssjukdom) som inte kan behandlas med desmopressin (ett annat 
läkemedel för att stoppa blödningar) eller hos vilka desmopressin inte verkar. 
Det används för att förebygga och behandla blödningsepisoder, även under kirurgiska ingrepp. 
Veyvondi innehåller den aktiva substansen vonikog alfa. 
Hur används Veyvondi? 
Veyvondi är receptbelagt och behandlingen ska övervakas av en läkare med erfarenhet av att behandla 
patienter med blödningssjukdomar. 
Veyvondi ges som en injektion i en ven. Injektionernas dos och frekvens beror på om Veyvondi 
används under operation eller för att behandla eller förebygga blödningsepisoder. 
För mer information om hur du använder Veyvondi, läs bipacksedeln eller tala med läkare eller 
apotekspersonal. 
Hur verkar Veyvondi? 
Patienter med von Willebrands sjukdom saknar von Willebrandfaktor, ett protein som behövs för att 
blodet ska kunna koagulera normalt, och de blöder därför lätt. Den aktiva substansen i Veyvondi, 
vonikog alfa, produceras i laboratorium och verkar på samma sätt som naturlig von Willebrandfaktor. 
Den ersätter det saknade proteinet, vilket hjälper blodet att koagulera och gör att blödningen kan 
kontrolleras. 
Vilka fördelar med Veyvondi har visats i studierna? 
Veyvondi har visat sig vara effektivt när det gäller att kontrollera blödningsepisoder i tre huvudstudier 
på vuxna med von Willebrands sjukdom. Veyvondi jämfördes inte med några andra behandlingar i 
dessa studier. 
Official address  Domenico Scarlattilaan 6  ●  1083 HS Amsterdam  ●  The Netherlands 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
 
 
 
 
 
 
I den första studien ingick 37 patienter som fick Veyvondi för att behandla blödningsepisoder. 
Huvudeffektmåttet utgick ifrån en bedömning av hur väl behandlingen fungerade. Behandling med 
Veyvondi var framgångsrik hos 95 procent av patienterna (20 av 22). Sammanlagt registrerades 193 
blödningsepisoder, och Veyvondi fick bedömningen ”utmärkt” eller ”god” vid behandling av omkring 
98 procent av blödningarna. 
I den andra studien ingick 15 patienter som fick Veyvondi för att förebygga blödning vid kirurgiska 
ingrepp, inräknat större ingrepp som byte av knäled. Vid de 15 större och mindre ingreppen under 
studien fick Veyvondi bedömningen ”utmärkt” eller "god" för att förebygga blödningsepisoder vid 
samtliga 15 ingrepp. 
En tredje studie gjordes på 23 patienter med svår von Willebrands sjukdom som fick Veyvondi som 
förebyggande behandling för att undvika blödningsepisoder. Före studien hade patienterna antingen 
behandlats med von Willebrandfaktor vid behov och haft minst tre spontana blödningar som behövde 
behandlas under det senaste året, eller så hade de i förebyggande syfte behandlats med en 
plasmaderiverad von Willebrandfaktor i minst 12 månader. Plasmaderiverad innebär att produkten 
framställts ur mänsklig plasma (den flytande delen av blodet). 
Hos de 13 patienter som tidigare hade behandlats vid behov minskade förebyggande behandling med 
Veyvondi antalet årliga blödningar med omkring 92 procent jämfört med det genomsnittliga antalet 
under året före behandlingen med Veyvondi. 
Hos de 10 patienter som hade fått en plasmaderiverad von Willebrandfaktor för att förhindra 
blödningar minskade förebyggande behandling med Veyvondi antalet årliga blödningar med 45 procent 
jämfört med det genomsnittliga antalet under året innan de bytte till Veyvondi. 
Vilka är riskerna med Veyvondi? 
En fullständig förteckning över biverkningar som rapporterats för Veyvondi finns i bipacksedeln. 
Den vanligaste biverkningen som orsakas av Veyvondi (kan förekomma hos fler än 1 av 10 användare) 
är huvudvärk. Följande biverkningar kan uppträda under behandling med Veyvondi: (allergiska) 
överkänslighetsreaktioner, tromboemboliska händelser (problem till följd av bildningen av blodproppar 
i blodkärlen), utveckling av hämmare (antikroppar) mot von Willebrandfaktor, vilket gör att läkemedlet 
slutar verka och att blödningskontrollen går förlorad. 
Veyvondi får inte ges till patienter som har haft allergiska reaktioner mot mus- eller hamsterprotein. 
Varför är Veyvondi godkänt i EU? 
Veyvondi visade sig vara effektivt när det gäller att förebygga och behandla blödningsepisoder hos 
patienter med von Willebrands sjukdom. Veyvondi var också effektivt för att förebygga och behandla 
blödning i samband med kirurgiska ingrepp. Veyvondi ska endast användas när desmopressin 
(huvudbehandlingen mot von Willebrands sjukdom) inte kan användas eller inte fungerar tillräckligt 
väl. EMA noterade att det finns en osäkerhet på grund av det låga antalet patienter som rekryterades i 
studierna och avsaknaden av ett direkt jämförelseläkemedel. Detta ansågs dock godtagbart eftersom 
sjukdomen är sällsynt. Biverkningarna av Veyvondi ansågs vara typiska för detta slags läkemedel. 
Europeiska läkemedelsmyndigheten (EMA) fann därför att fördelarna med Veyvondi är större än 
riskerna och att läkemedlet kan godkännas för försäljning i EU. 
Veyvondi (vonikog alfa) 
EMA/478238/2023 
Sida 2/3 
 
 
 
Vad görs för att garantera säker och effektiv användning av Veyvondi? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Veyvondi har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Veyvondi utvärderas noggrant och nödvändiga åtgärder vidtas 
för att skydda patienterna. 
Mer information om Veyvondi 
Den 31 augusti 2018 beviljades Veyvondi ett godkännande för försäljning som gäller i hela EU. 
Mer information om Veyvondi finns på EMA:s webbplats: ema.europa.eu/Find medicine/Human 
medicines/European public assessment reports. 
Denna sammanfattning uppdaterades senast 11-2023. 
Veyvondi (vonikog alfa) 
EMA/478238/2023 
Sida 3/3 
 
 
 
 
