EMA/483813/2017 
EMEA/H/C/001039 
Sammanfattning av EPAR för allmänheten 
Onglyza 
saxagliptin 
Detta är en sammanfattning av det offentliga europeiska utredningsprotokollet (EPAR) för Onglyza. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Onglyza ska användas. 
Praktisk information om hur Onglyza ska användas finns i bipacksedeln. Du kan också kontakta din 
läkare eller apotekspersonal. 
Vad är Onglyza och vad används det för? 
Onglyza är ett läkemedel mot diabetes som används tillsammans med diet och motion för att behandla 
vuxna med typ 2-diabetes och kontrollera deras blodsockernivåer. Det ges antingen som enda 
läkemedel till patienter som inte kan ta metformin (ett annat diabetesläkemedel) eller som tillägg till 
andra diabetesläkemedel, däribland insulin. 
Onglyza innehåller den aktiva substansen saxagliptin. 
Hur används Onglyza? 
Onglyza finns som tabletter (2,5 och 5 mg) och är receptbelagt. Den rekommenderade dosen är 5 mg 
en gång om dagen. Dosen ska minskas till 2,5 mg en gång dagligen för patienter med måttliga till 
svåra njurproblem. Om Onglyza tas i kombination med en sulfonureid (läkemedel som får kroppen att 
producera insulin) eller med insulin kan det bli nödvändigt att sänka dosen av dessa läkemedel för att 
undvika hypoglykemi (lågt blodsocker). 
Hur verkar Onglyza? 
Vid typ 2-diabetes producerar inte bukspottkörteln tillräckligt med insulin för att kontrollera 
blodsockret, eller också klarar inte kroppen av att använda insulinet effektivt. Detta leder till höga 
halter av socker (glukos) i blodet. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
  
 
 
 
 
Den aktiva substansen i Onglyza, saxagliptin, är en dipeptidylpeptidas 4 (DPP-4)-hämmare. Den verkar 
genom att blockera nedbrytningen av inkretinhormoner i kroppen. Dessa hormoner frigörs efter en måltid 
och stimulerar bukspottkörteln till att producera insulin. Genom att öka mängden inkretinhormoner i 
blodet stimulerar saxagliptin bukspottkörteln att producera mer insulin när blodsockernivåerna är höga. 
Saxagliptin fungerar inte när blodsockernivån är låg. Saxagliptin minskar också den mängd glukos som 
bildas i levern genom att höja insulinnivåerna och sänka nivåerna av hormonet glukagon. Tillsammans 
bidrar detta till att sänka blodsockernivåerna och underlätta kontrollen av typ 2-diabetes. 
Vilken nytta med Onglyza har visats i studierna? 
Saxagliptin, den aktiva substansen i Onglyza, har visats vara effektivare än placebo (overksam 
behandling) för att kontrollera blodsockret i 8 huvudstudier på över 3 900 patienter. I dessa studier gavs 
saxagliptin som tillägg till andra diabetesläkemedel till patienter vars tidigare behandling hade 
misslyckats. Huvudeffektmåttet var minskningen av nivåerna i blodet av en substans som kallas 
glykosylerat hemoglobin (HbA1c) efter 24 veckors behandling. Detta ger en indikation på hur väl 
blodsockret kontrolleras. Resultaten visade följande: 
•  Hos 743 patienter som inte kontrollerades tillfredsställande med enbart metformin minskade 
nivåerna av HbA1c med omkring 0,7 procentenheter (från omkring 8,1 procent till omkring 7,4 
procent) hos patienter som fick saxagliptin som tillägg, jämfört med en ökning med omkring 0,1 
procentenheter hos patienter som fick placebo som tillägg. 
•  Hos 768 patienter som inte kontrollerades tillräckligt med en sulfonureid minskade HbA1c-nivåerna 
med omkring 0,6 procentenheter hos patienter som fick saxagliptin som tillägg, jämfört med en 
ökning med omkring 0,1 procentenheter hos patienter som fick placebo som tillägg. 
•  Hos 565 patienter som inte kontrollerades tillfredsställande med en tiazolidinedion 
(diabetesläkemedel som pioglitazon och rosiglitazon) minskade HbA1c-nivåerna med omkring 0,9 
procentenheter hos patienter som fick saxagliptin som tillägg, jämfört med en minskning med 
omkring 0,3 procentenheter hos patienter som fick placebo som tillägg. 
•  Hos 457 patienter som inte uppnådde tillfredsställande kontroll med insulin (med eller utan 
metformin) minskade HbA1c-nivåerna med omkring 0,7 procentenheter hos patienter som fick 
saxagliptin som tillägg, jämfört med en minskning med omkring 0,3 procentenheter hos patienter 
som fick placebo som tillägg. 
•  Hos 257 patienter som fick saxagliptin tillsammans med metformin och en sulfonureid minskade 
HbA1c-nivåerna med omkring 0,7 procentenheter, jämfört med en minskning med 0,1 
procentenheter hos patienter som fick placebo i stället för saxagliptin. 
•  Hos 534 patienter som inte uppnådde tillfredsställande kontroll med enbart metformin minskade 
tillägg av saxagliptin HbA1c-nivåerna med omkring 0,9 procentenheter och tillägg av saxagliptin 
och dapagliflozin minskade HbA1c-nivåerna med 1,5 procentenheter. När dapagliflozin gavs som 
tillägg till metformin minskade HbA1c-nivåerna med 1,2 procentenheter. HbA1c-nivåerna låg i 
genomsnitt runt 9 procent vid studiestarten. 
•  Hos 315 patienter som inte uppnådde tillfredsställande kontroll med metformin och dapagliflozin 
minskade tillägg av saxagliptin till behandling med dapagliflozin och metformin HbA1c-nivåerna 
med 0,5 procentenheter, jämfört med en minskning med 0,2 procentenheter när placebo gavs som 
tillägg till dapagliflozin och metformin. HbA1c-nivåerna låg runt 8 procent vid studiestarten. 
Onglyza 
EMA/483813/2017 
Sida 2/3 
 
 
 
 
•  Hos 320 patienter som inte uppnådde kontroll med metformin och saxagliptin minskade tillägg av 
dapagliflozin till saxagliptin och metformin HbA1c-nivåerna med 0,8 procentenheter, jämfört med 
en minskning på 0,1 procentenheter när placebo gavs som tillägg till saxagliptin och metformin. 
Saxagliptin som enda behandling har även visats vara effektivare än placebo för att kontrollera 
blodsockret i fyra studier: hos patienter som fick saxagliptin minskade HbA1c-nivåerna med omkring 
0,5 procentenheter mer än hos patienter som fick placebo. 
I ytterligare en studie jämfördes saxagliptin med metformin hos patienter som inte tidigare fått 
omfattande behandling med diabetesläkemedel. Resultaten ansågs dock inte kliniskt relevanta och 
företaget drog tillbaka sin ansökan om användning av saxagliptin som initialt kombinationsläkemedel 
för patienter som inte behandlats tidigare. 
Vilka är riskerna med Onglyza? 
De vanligaste biverkningarna som orsakas av Onglyza (uppträder hos fler än 5 av 100 patienter) är 
övre luftvägsinfektioner (infektioner i näsa och hals), urinvägsinfektion och huvudvärk. En fullständig 
förteckning över biverkningar som rapporterats för Onglyza finns i bipacksedeln. 
Onglyza får inte ges till personer som är överkänsliga (allergiska) mot saxagliptin eller något annat 
innehållsämne, eller som någon gång fått en allergisk reaktion mot en DPP-4-hämmare. 
Varför godkänns Onglyza? 
Onglyza har visats vara effektivt för att kontrollera blodsockernivåerna, både som enda behandling och 
som tillägg till andra diabetesläkemedel. Vad gäller säkerheten tolererades Onglyza i allmänhet väl. 
Europeiska läkemedelsmyndigheten fann därför att nyttan med Onglyza är större än riskerna och 
rekommenderade att Onglyza skulle godkännas för försäljning. 
Vad görs för att garantera säker och effektiv användning av Onglyza? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Onglyza har tagits med i produktresumén och bipacksedeln. 
Mer information om Onglyza 
Den 1 oktober 2009 beviljade Europeiska kommissionen ett godkännande för försäljning av Onglyza 
som gäller i hela EU. 
EPAR för Onglyza finns i sin helhet på EMA:s webbplats ema.europa.eu/Find medicine/Human 
medicines/European Public Assessment Reports. Mer information om behandling med Onglyza finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 06-2017. 
Onglyza 
EMA/483813/2017 
Sida 3/3 
 
 
 
 
