EMA/547137/2019 
EMEA/H/C/000933 
Extavia (interferon beta-1b) 
Sammanfattning av Extavia och varför det är godkänt inom EU 
Vad är Extavia och vad används det för? 
Extavia är ett läkemedel som används för att behandla vuxna med multipel skleros (ms). Ms är en 
sjukdom där inflammation skadar den skyddande isoleringen runt nerverna (demyelinisering) liksom 
själva nerverna. Extavia ges till följande patientgrupper: 
• 
• 
• 
Patienter som uppvisar symtom på ms för första gången och dessa symtom är så allvarliga att de 
motiverar behandling med kortikosteroider (anti-inflammatoriska läkemedel). Det ges när 
patienten bedöms löpa hög risk att utveckla ms. Läkare måste utesluta andra orsaker till 
symtomen innan Extavia ges. 
Patienter med den form av ms som går under benämningen skovvis förlöpande, där patienten 
drabbas av attacker (skov) mellan symtomfria perioder (remissioner) och har haft två eller flera 
skov under de senaste två åren. 
Patienter med sekundär progressiv ms (den typ av ms som kommer efter skovvis förlöpande ms) 
med aktiv sjukdom. 
Extavia innehåller den aktiva substansen interferon beta-1b. Läkemedlet är detsamma som Betaferon, 
som redan godkänts i EU. Företaget som tillverkar Betaferon har godkänt att de vetenskapliga 
uppgifterna för läkemedlet kan användas för Extavia (informerat samtycke). 
Hur används Extavia? 
Extavia är receptbelagt och behandling ska inledas av en läkare som har erfarenhet av att behandla 
ms. 
Extavia finns som pulver och vätska som bereds till en lösning som ger en dos på 250 mikrogram. Det 
ges genom injektion under huden. 
Behandlingen ska börja med 62,5 mikrogram (en kvarts dos) varannan dag som under 19 dagar 
successivt höjs till den rekommenderade dosen på 250 mikrogram varannan dag. Patienterna kan 
själva injicera Extavia efter att de har fått lära sig hur man gör. Behandlingen med Extavia ska 
avbrytas om patientens sjukdom inte förbättras. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
För mer information om hur du använder Extavia, läs bipacksedeln eller tala med läkare eller 
apotekspersonal. 
Hur verkar Extavia? 
Den aktiva substansen i Extavia är proteinet interferon beta-1b, som tillhör en grupp interferoner som 
kan framställas naturligt i kroppen för att hjälpa den att bekämpa virus och andra angrepp. Vid ms 
fungerar inte immunsystemet (kroppens naturliga försvar), utan angriper delar av centrala 
nervsystemet (hjärnan, ryggmärgen och synnerven [nerven som skickar signaler från ögat till 
hjärnan]), vilket orsakar den inflammation som skadar nerverna och isoleringen runt dem. Exakt hur 
Extavia verkar vid ms är ännu inte känt, men den aktiva substansen, interferon beta-1b, tycks lugna 
immunsystemet och förhindra ms-skoven. 
Vilka fördelar med Extavia har visats i studierna? 
Extavias effekt undersöktes under två år på 338 patienter med skovvis förlöpande ms som kunde gå 
utan hjälp. Dess effekt jämfördes med placebo (en overksam behandling). Extavia hade större effekt 
än placebo när det gällde att minska antalet årliga skov: patienter som behandlades med läkemedlet 
hade i genomsnitt 0,84 skov per år, medan patienter som fick placebo hade 1,27. 
Extavia har även studerats på 1 657 patienter i två studier där patienter med sekundär progressiv ms 
som kunde gå deltog. Dess effekt jämfördes med placebo. En av de två studierna visade en signifikant 
förlängning av den tid det tar innan funktionshinder utvecklas (riskreduktion på 31 procent med 
Extavia) och av den tid det tar innan patienten blir rullstolsbunden (39 procent). I den andra studien 
sågs ingen fördröjning av den tid det tog innan funktionshinder utvecklades. I båda studierna sågs en 
minskning av frekvensen (30 procent) av kliniska skov med Extavia. 
I en studie på 487 patienter med en enda demyeliniseringsepisod visade det sig att behandling med 
Extavia under två år minskar risken att utveckla kliniskt definitiv ms: 28 procent av patienterna som 
fick Extavia utvecklade ms, jämfört med 45 procent av dem som fick placebo. 
Vilka är riskerna med Extavia? 
De vanligaste biverkningarna som orsakas av Extavia är influensaliknande symtom (däribland feber, 
frossa, ledsmärta, allmän sjukdomskänsla, svettning, huvudvärk och muskelsmärta) samt reaktioner 
vid injektionsstället. Biverkningar är vanliga i början av behandlingen men avtar i regel allteftersom 
behandlingen fortskrider. 
Extavia får inte ges till patienter med allvarlig depression eller självmordstankar. Extavia får inte ges 
till patienter med icke-kompenserad leversjukdom (när levern är skadad och inte längre fungerar som 
den ska). 
En fullständig förteckning över biverkningar och restriktioner för Extavia finns i bipacksedeln. 
Varför är Extavia godkänt i EU? 
Europeiska läkemedelsmyndigheten (EMA) fann att fördelarna med Extavia är större än riskerna och 
att Extavia kan godkännas för försäljning i EU. 
Extavia (interferon beta-1b)  
EMA/547137/2019  
Sida 2/3 
 
 
 
Vad görs för att garantera säker och effektiv användning av Extavia? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Extavia har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Extavia kontinuerligt. 
Biverkningar som har rapporterats för Extavia utvärderas noggrant och nödvändiga åtgärder vidtas för 
att skydda patienter. 
Mer information om Extavia 
Den 20 maj 2008 beviljades Extavia ett godkännande för försäljning som gäller i hela EU. 
Mer information om Extavia finns på EMA:s webbplats: 
ema.europa.eu/medicines/human/EPAR/extavia. 
Denna sammanfattning uppdaterades senast 11-2019. 
Extavia (interferon beta-1b)  
EMA/547137/2019  
Sida 3/3 
 
 
 
