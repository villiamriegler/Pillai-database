EMA/816327/2017 
EMEA/H/C/003918 
Sammanfattning av EPAR för allmänheten 
Qarziba1 
dinutuximab beta 
Detta är en sammanfattning av det offentliga europeiska utredningsprotokollet (EPAR) för Qarziba. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Qarziba ska användas. 
Praktisk information om hur Qarziba ska användas finns i bipacksedeln. Du kan också kontakta din 
läkare eller apotekspersonal. 
Vad är Qarziba och vad används det för? 
Qarziba är ett cancerläkemedel som används för att behandla neuroblastom, en cancer i nervcellerna, 
hos patienter över 1 års ålder. 
Det ges till två grupper av patienter med högriskneuroblastom (som har en hög risk att komma 
tillbaka): 
• 
• 
Patienter som har haft en viss förbättring med tidigare behandlingar, som innefattade 
blodstamcellstransplantation (en transplantation av blodproducerande celler), 
Patienter vars neuroblastom inte har förbättras med andra cancerbehandlingar eller som har 
kommit tillbaka. 
Om neuroblastomet har kommit tillbaka efter tidigare behandling bör det stabiliseras (hindras från att 
förvärras) innan behandling med Qarziba påbörjas. Qarziba används tillsammans med annat läkemedel 
som heter interleukin-2 (aldesleukin) i vissa fall där tidigare behandlingar inte har fungerat tillräckligt 
bra. 
[1] Kallades tidigare Dinutuximab beta Apeiron och Dinutuximab beta EUSA. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
 
                                       
Eftersom antalet patienter med neuroblastom är litet betraktas sjukdomen som ”sällsynt” och Qarziba 
klassificerades som ”särläkemedel” (ett läkemedel som används vid sällsynta sjukdomar) den 8 
november 2012. 
Läkemedlet innehåller den aktiva substansen dinutuximab beta. 
Hur används Qarziba? 
Qarziba ges som infusion (dropp) i en ven. Varje behandling med läkemedlet ges i 5 eller 10 dagar var 
35:e dag. Det ges som totalt 5 behandlingar. Den rekommenderade dosen beror på patientens 
kroppsvikt och längd. 
Läkaren kan behöva minska eller senarelägga doser om vissa biverkningar uppstår, eller helt avbryta 
behandlingen om biverkningarna är svåra. 
Behandling med Qarziba bör inte påbörjas om patienten inte har tillfredsställande resultat i vissa 
blodtester av lever-, lung-, njur- och benmärgsfunktion. 
Behandling med Qarziba måste övervakas av läkare med erfarenhet av att behandla cancer. Det måste 
ges på sjukhus av en läkare eller sjuksköterska som kan hantera svåra allergiska reaktioner och som 
har fullständiga återupplivningsmöjligheter tillgängliga om det behövs. Läkemedlet är receptbelagt. 
Mer information finns i produktresumén (ingår också i EPAR). 
Hur verkar Qarziba? 
Qarziba är en monoklonal antikropp (en typ av protein) som har utformats för att känna igen och fästa 
till en struktur som kallas GD2 som finns i stora mängder på ytan av neuroblastomceller, men inte i 
normala celler. 
När Qarziba fäster till neuroblastomceller, gör det dem till ett mål för kroppens immunsystem 
(kroppens naturliga försvar), som därefter dödar cancercellerna. 
Vilken nytta med Qarziba har visats i studierna? 
Studier har visat att Qarziba är effektivt när det gäller att öka överlevnaden hos patienter med 
neuroblastom. 
I två studier analyserades data från 88 barn och vuxna med neuroblastom som inte hade förbättrats 
med andra cancerbehandlingar eller som hade kommit tillbaka. Patienterna behandlades med Qarziba 
samt interleukin-2 och ett annat läkemedel som kallas isotretinoin. I dessa studier var 70 procent och 
78 procent av patienterna vars neuroblastom inte hade förbättrats med andra behandlingar fortfarande 
i livet 2 år efter behandlingen. Av de patienter med neuroblastom som kommit tillbaka var 42 procent 
och 69 procent fortfarande i livet 2 år efter behandlingen. 
I en tredje studie på 370 barn med högriskneuroblastom som hade förbättrats efter andra behandlingar 
fick patienterna Qarziba och isotretinoin med eller utan interleukin-2. I början av behandlingen hade 
vissa av dessa patienter inga tecken på neuroblastom och några hade fortfarande vissa tecken på 
sjukdomen. Av patienterna som inte hade något tecken på neuroblastom var 71 procent fortfarande i 
livet 3 år efter behandlingen och resultaten var liknande oavsett om behandlingen inkluderade 
interleukin-2 eller inte. Av de patienter som hade vissa tecken på neuroblastom var 63 procent av dem 
som fick interleukin-2 fortfarande i livet 3 år efter behandlingen jämfört med 54 procent av patienterna 
som inte fick interleukin-2. 
Qarziba 
EMA/816327/2017 
Sida 2/4 
 
 
 
 
I dessa studier var resultaten med Qarziba gynnsamma jämfört med dem som tidigare setts hos 
patienter som behandlats för neuroblastom utan Qarziba. 
Vilka är riskerna med Qarziba? 
De vanligaste biverkningarna som orsakas av Qarziba (kan drabba fler än 7 av 10 personer) är pyrexi 
(feber) och smärta. Andra biverkningar (kan drabba fler än 3 av 10 personer) är hyperkänslighet 
(allergi), kräkningar, diarré, kapillärläckagesyndrom (läckage av vätska från blodådror som kan orsaka 
svullnad och blodtrycksfall) och hypotension (lågt blodtryck). 
Qarziba får inte ges till patienter med svår eller spridd graft-versus-host-sjukdom (när transplanterade 
celler angriper kroppen). 
En fullständig förteckning över biverkningar och restriktioner för Qarziba finns i bipacksedeln. 
Varför godkänns Qarziba? 
Myndighetens kommitté för humanläkemedel (CHMP) noterade bristen på behandlingsalternativ för att 
förhindra att högriskneuroblastom kommer tillbaka. 
Sammantaget visar data över resultat med Qarziba att läkemedlet är verksamt. Men ytterligare data 
behövs för att helt förstå läkemedlets verkan. 
Även om behandling med Qarziba kan orsaka allvarliga biverkningar anses läkemedlets säkerhet vara 
godtagbar. 
CHMP fann därför att nyttan med Qarziba är större än riskerna och rekommenderade att Qarziba skulle 
godkännas för försäljning i EU. 
Qarziba har godkänts enligt reglerna om ”godkännande i undantagsfall”. Detta innebär att det inte har 
varit möjligt att få fullständig information om Qarziba av etiska skäl. Eftersom dinutuximab är en 
rekommenderad behandling för högriskneuroblastom skulle det inte vara etiskt att genomföra ett försök 
där vissa patienter fick placebo (overksam behandling). Europeiska läkemedelsmyndigheten kommer att 
granska ny information om produkten varje år och uppdatera denna sammanfattning när det behövs. 
Vilken information om Qarziba saknas för närvarande? 
Eftersom Qarziba har godkänts i enlighet med reglerna om godkännande i undantagsfall kommer 
företaget som marknadsför Qarziba att övervaka säkerheten med Qarziba från ett patientregister och 
tillhandahålla årliga uppdateringar. Företaget kommer också att genomföra tester för att få mer 
information om hur läkemedlet tas upp av kroppen och hur immunsystemet svarar på läkemedlet. 
Resultaten av en studie där man tittar på effekten av att ge Qarziba tillsammans med interleukin-2 
kommer att tillhandahållas av företaget. Därutöver kommer företaget att redogöra för 
femårsöverlevnadssiffrorna för patienterna som deltog i studierna. 
Vad görs för att garantera säker och effektiv användning Qarziba? 
Rekommendationer och försiktighetsåtgärder som hälso- och sjukvårdspersonal och patienter ska iaktta 
för säker och effektiv användning av Qarziba har tagits med i produktresumén och bipacksedeln. 
Qarziba 
EMA/816327/2017 
Sida 3/4 
 
 
 
 
Mer information om Qarziba 
Den 8 maj 2017 beviljade Europeiska kommissionen ett godkännande för försäljning av Dinutuximab 
beta Apeiron som gäller i hela EU. Produktens namn ändrades till Dinutuximab beta EUSA den 4 
augusti 2017 och till Qarziba den 27 november 2017. 
EPAR för Qarziba finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Qarziba finns i 
bipacksedeln (ingår också i EPAR). Du kan också kontakta din läkare eller apotekspersonal. 
Sammanfattningen av ställningstagandet om Qarziba från kommittén för särläkemedel finns på EMA:s 
webbplats: ema.europa.eu/Find medicine/Human medicines/Rare disease designation. 
Denna sammanfattning uppdaterades senast 12-2017. 
Qarziba 
EMA/816327/2017 
Sida 4/4 
 
 
 
 
