EMA/158845/2018 
EMEA/H/C/002173 
Xgeva (denosumab) 
Sammanfattning av Xgeva och varför det är godkänt inom EU  
Vad är Xgeva och vad används det för? 
Xgeva är ett läkemedel som används för att förhindra skelettkomplikationer hos vuxna med avancerad 
cancer som spridit sig till skelettet. Exempel på sådana komplikationer är frakturer (benbrott), 
ryggmärgskompression (tryck på ryggmärgen som orsakas av skada på omgivande ben) eller 
skelettproblem som kräver strålbehandling eller kirurgiska ingrepp.  
Xgeva används även för att behandla en typ av skelettcancer som kallas jättecellstumör i skelettet hos 
vuxna och ungdomar vars skelett har vuxit färdigt. Det ges till patienter som inte kan behandlas 
genom kirurgi eller där kirurgi sannolikt leder till komplikationer. 
Xgeva innehåller den aktiva substansen denosumab. 
Hur används Xgeva? 
Xgeva är receptbelagt. Det finns som en lösning för injektion under huden.  
För att förhindra skelettkomplikationer vid cancer som har spridit sig till skelettet ges 120 mg var 
fjärde vecka som en enskild injektion under huden i låret, buken (magen) eller överarmen.  
Till patienter med jättecellstumör i skelettet injiceras 120 mg under huden en gång i veckan under tre 
veckor och sedan en gång var fjärde vecka.  
Under behandling med Xgeva ska patienterna ta tillskott av kalcium och vitamin D. 
För att få mer information om hur du använder Xgeva, läs bipacksedeln eller tala med läkare eller 
apotekspersonal. 
Hur verkar Xgeva? 
Den aktiva substansen i Xgeva, denosumab, är en monoklonal antikropp som har utformats för att 
känna igen och fästa vid ett protein som kallas RANKL. Detta protein aktiverar osteoklaster, de celler i 
kroppen som medverkar till att bryta ned benvävnaden. Genom att denosumab binder till RANKL och 
blockerar det hämmas bildningen av och aktiviteten hos osteoklasterna. Detta leder till minskad 
benförlust, vilket gör frakturer och andra allvarliga skelettkomplikationer mindre sannolika. Cellerna i 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
skelettets jättecellstumör aktiveras också via RANKL, och behandling med denosumab förhindrar att de 
växer och bryter ner skelettet, så att normalt skelett kan ersätta tumören. 
Vilken nytta med Xgeva har visats i studierna? 
Förhindrande av skelettkomplikationer  
Xgeva jämfördes med zoledronsyra (ett annat läkemedel som används för att förhindra 
skelettkomplikationer) i fyra huvudstudier på patienter med olika typer av cancer som spridit sig till 
skelettet.  
I alla studier undersöktes risken för patienter att få den första ”skelettrelaterade händelsen” (såsom en 
fraktur, tryck på ryggmärgen eller behov av strålbehandling av eller kirurgiska ingrepp i skelettet) 
under studiens gång genom att mäta hur lång tid det tog innan denna händelse inträffade.  
Den första studien omfattade 2 046 patienter med bröstcancer och den andra studien omfattade 1 901 
män med prostatacancer, som inte svarade på hormonell behandling. I dessa studier minskade Xgeva 
risken för att utveckla den första skelettrelaterade händelsen med 18 procent jämfört med 
zoledronsyra. 
Den tredje studien omfattade 1 776 patienter med framskridna solida tumörer i olika delar av kroppen 
eller med multipelt myelom (cancer i benmärgen). I denna studie minskade Xgeva risken för att 
utveckla den första skelettrelaterade händelsen med 16 procent jämfört med zoledronsyra. 
I en annan studie omfattande 1 718 patienter med nyligen diagnostiserat multipelt myelom var Xgeva 
lika effektivt som zoledronsyra i att fördröja patienternas första skelettrelaterade händelse. 
Behandling av jättecellstumör i skelettet 
Hos patienter med jättecellstumör i skelettet var Xgeva effektivt för att kontrollera sjukdomen. I två 
huvudstudier undersöktes Xgevas effekt på vuxna eller fullvuxna ungdomar med jättecellstumör i 
skelettet som inte var lämpliga för kirurgi eller där kirurgi skulle ha resulterat i svåra komplikationer 
såsom amputation av en lem.  
Den första studien omfattade 37 patienter av vilka 86 procent svarade på behandling med Xgeva. Svar 
på behandling definierades som eliminering av minst 90 procent av jättecellerna eller ingen 
progression av tillståndet efter 25 veckors behandling.  
I den andra studien som omfattade 507 patienter förhindrade behandling med Xgeva kirurgi hos 
ungefär hälften (109 av 225) i den grupp där kirurgi skulle ha resulterat i komplikationer. Av de övriga 
kunde 84 undergå mindre extensiv kirurgi än tidigare planerat. Hos omkring 20 procent av patienterna 
var det möjligt att fullständigt operera bort cancern. För 31 av patienterna försämrades deras sjukdom 
under behandlingen. 
Vilka är riskerna med Xgeva? 
De vanligaste biverkningarna som orsakas av Xgeva (uppträder hos fler än 1 av 10 patienter) är 
hypokalcemi (låg kalciumhalt i blodet), smärta i muskler och skelett, dyspné (svårighet att andas) och 
diarré. Andra vanliga biverkningar (uppträder hos upp till 1 av 10 patienter) är utveckling av andra 
typer av cancer hos patienter med avancerad cancer, hypofosfatemi (låg halt av fosfat i blodet), kraftig 
svettning, tandlossning och osteonekros i käken (skador på benvävnaden i käken, vilket kan leda till 
smärta, munsår och tandlossning). 
Xgeva får inte ges till patienter vars operationssår efter tand- eller munkirurgi inte har läkt eller till 
personer med svår obehandlad hypokalcemi.  
En fullständig förteckning över biverkningar och restriktioner för Xgeva finns i bipacksedeln. 
Varför är Xgeva godkänt i EU? 
Europeiska läkemedelsmyndigheten fann att fördelarna med Xgeva är större än riskerna för patienter 
med cancer som spritts till skelettet och att det kan godkännas för försäljning i EU. 
Läkemedelsmyndigheten noterade att det finns behov av en effektiv behandling för skelettsjukdomar 
vid långt framskriden cancer, särskilt för patienter med njurproblem eftersom dagens tillgängliga 
behandlingar kan vara toxiska för njurarna. Läkemedelsmyndigheten ansåg att Xgeva är effektivt för att 
förhindra skelettrelaterade händelser och var mindre toxiskt för njurarna samt lättare att använda än 
nuvarande behandlingar.  
För patienter med jättecellstumör i skelettet ansågs det kliniskt viktigt att kunna fullständigt operera 
bort tumören efter behandling och att reducera omfattningen av det kirurgiska ingrepp för vissa 
patienter. Läkemedelsmyndigheten ansåg att fördelarna med Xgeva vid jättecellstumörer i skelettet 
var större än riskerna och rekommenderade att det skulle godkännas för försäljning i EU.  
Vad görs för att garantera säker och effektiv användning av Xgeva? 
Företaget som marknadsför Xgeva kommer att tillhandahålla ett kort till patienterna med information 
om risken för osteonekros i käken och en uppmaning om att kontakta läkare om de har symtom. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Xgeva har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna om användningen av Xgeva 
kontinuerligt. Biverkningar som har rapporterats för Xgeva utvärderas noggrant och nödvändiga 
åtgärder för att skydda patienter vidtas.  
Mer information om Xgeva 
Den 13 juli 2011 beviljades Xgeva ett godkännande för försäljning som gäller i hela EU.  
Mer information om Xgeva finns på EMA:s webbplats: ema.europa.eu/Find medicine/Human 
medicines/European Public Assessment Reports.  
Denna sammanfattning uppdaterades senast 06-2018. 
