EMA/788418/2016 
EMEA/H/C/004169 
Sammanfattning av EPAR för allmänheten 
Vemlidy 
tenofoviralafenamid 
Detta är en sammanfattning av det offentliga europeiska utredningsprotokollet (EPAR) för Vemlidy. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Vemlidy ska användas. 
Praktisk information om hur Vemlidy ska användas finns i bipacksedeln. Du kan också kontakta din 
läkare eller apotekspersonal. 
Vad är Vemlidy och vad används det för? 
Vemlidy är ett antiviralt läkemedel för behandling av kronisk (långvarig) hepatit B, en 
infektionssjukdom i levern. 
Detta läkemedel ges till patienter från 12 års ålder som väger minst 35 kg. Det innehåller den aktiva 
substansen tenofoviralafenamid. 
Hur används Vemlidy? 
Vemlidy finns som 25 mg tabletter och tas genom munnen (en tablett per dag) tillsammans med föda.  
Patienten tar oftast sitt läkemedel i minst 6–12 månader, och behandlingen kan pågå i flera år.  
Vemlidy är receptbelagt. 
Hur verkar Vemlidy? 
Den aktiva substansen i Vemlidy, tenofoviralafenamid, verkar genom att förhindra att hepatit B-viruset 
i levern förökar sig. Tenofoviralafenamid omvandlas i kroppen till sin aktiva förening tenofovir, som 
blockerar aktiviteten av omvänt transkriptas, ett enzym som framställs av hepatit B-viruset och som 
gör att det kan föröka sig i de celler det har infekterat. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
 
 
  
 
 
 
Vilken nytta med Vemlidy har visats i studierna? 
Vemlidy sänker halterna av hepatit B-virus hos de flesta patienter. I en studie på 426 patienter med 
”e-antigen-negativ” kronisk hepatit hade 94 procent av patienterna som tog Vemlidy mycket låga 
halter viralt DNA efter 48 veckors behandling. Detta resultat var snarlikt det hos patienter som tog en 
annan form av tenofovir (tenofovirdisoproxilfumarat), där 93 procent hade mycket låga halter viralt 
DNA.  
I en andra studie på 875 patienter med ”e-antigen-positiv” kronisk hepatit hade 64 procent av 
patienterna som tog Vemlidy och 67 procent av dem som tog tenofovirdisoproxilfumarat mycket låga 
halter viralt DNA efter 48 veckor. Dessa resultat tyder på att jämförelseläkemedlet kan vara effektivare 
i de ”e-antigen-positiva” fallen, men bara små skillnader har setts. 
Termerna ”e-antigen-positiv” och ”e-antigen-negativ” innebär förekomst eller frånvaro av e-antigen, 
ett hepatit B-virusprotein. Förekomst av detta protein innebär att viruset förökar sig snabbt och att 
virusbelastningen kan vara högre. 
Vilka är riskerna med Vemlidy? 
De vanligaste biverkningarna som orsakas av Vemlidy är huvudvärk (11 procent av patienterna), 
illamående (6 procent av patienterna) och trötthet (6 procent av patienterna). En fullständig 
förteckning över biverkningar och restriktioner finns i bipacksedeln. 
Varför godkänns Vemlidy? 
Vemlidy håller nere halterna av hepatit B-virus i kroppen och dess effekt är jämförbar med den av ett 
annat tenofovir-läkemedel (tenofovirdisoproxilfumarat). Vad gäller dess risker är biverkningarna av 
Vemlidy hanterbara. Dessutom är Vemlidy effektivt vid en lägre dos än tenofovirdisoproxilfumarat och 
kan ge mindre biverkningar på njurar och skelett. 
Kommittén för humanläkemedel (CHMP) fann att nyttan med Vemlidy är större än riskerna och 
rekommenderade att Vemlidy skulle godkännas för försäljning i EU. 
Vad görs för att garantera säker och effektiv användning av Vemlidy? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Vemlidy har tagits med i produktresumén och bipacksedeln. 
Övrig information om Vemlidy 
EPAR för Vemlidy finns i sin helhet på EMA:s webbplats ema.europa.eu/Find medicine/Human 
medicines/European public assessment reports. Mer information om behandling med Vemlidy finns i 
bipacksedeln (ingår också i EPAR). Du kan också kontakta din läkare eller apotekspersonal. 
Vemlidy 
EMA/788418/2016 
Sida 2/2 
 
 
 
 
