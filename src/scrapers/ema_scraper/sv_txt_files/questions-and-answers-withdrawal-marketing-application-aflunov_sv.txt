European Medicines Agency 
London den 26 juni 2008 
Dok.ref. EMEA/545130/2008 
FRÅGOR OCH SVAR OM ÅTERKALLANDET AV ANSÖKAN OM GODKÄNNANDE FÖR 
FÖRSÄLJNING 
för 
AFLUNOV 
Generiskt namn: Prepandemiskt influensavaccin (H5N1) (ytantigen, inaktiverat, adjuvanterat) 
(A/Viet/Nam/1194/2004) 
Den 13 juni 2008 anmälde Novartis Vaccines and Diagnostics S.r.l. officiellt till Kommittén för 
humanläkemedel (CHMP) att man önskar dra tillbaka sin ansökan om godkännande för försäljning av 
Aflunov för profylax mot aviär H5N1-influensa hos vuxna och äldre. 
Vad är Aflunov? 
Aflunov är ett vaccin. Det består av en injektionsvätska, suspension, som innehåller vissa delar 
(ytmembran) av influensavirusstammen A/Viet/Nam/1194/2004. 
Vad skulle Aflunov användas för? 
Aflunov skulle användas för att skydda vuxna och äldre mot influensa som orsakas av H5N1-stammen 
(typen) av influensa A-virus. 
Aflunov är ett ”prepandemiskt” vaccin. Detta är en speciell typ av vaccin som är avsett att skydda mot 
en stam av influensavirus som kan orsaka en framtida pandemi. En influensapandemi inträffar när en 
ny stam av influensavirus uppträder som lätt kan spridas från person till person därför att människor 
saknar immunitet (skydd) mot viruset. En pandemi kan påverka de flesta länder och regioner i världen. 
Folkhälsoexperter är oroliga för att nästa influensapandemi skulle kunna orsakas av virusstammen 
H5N1. Aflunov var avsett att ge skydd mot denna stam, så att det skulle kunna användas före eller 
under en influensapandemi. 
Hur är det tänkt att Aflunov ska verka? 
Vacciner fungerar genom att de ”lär” immunsystemet (kroppens naturliga försvar) hur det ska skydda 
sig mot en sjukdom. När en människa får vaccinet känner immunsystemet igen de delar av 
influensaviruset som vaccinet innehåller som ”främmande” och bildar antikroppar mot dem. Efter det 
kommer immunsystemet att kunna producera antikroppar snabbare när det exponeras för 
influensavirus av samma stam på nytt. Detta bidrar till att skydda mot sjukdomen. 
Aflunov innehåller små delar av influensavirusstammen H5N1. Viruset har först inaktiverats (dödats) 
så att det inte orsakar sjukdom. Sedan extraherades och renades de ytmembran som innehåller 
”ytantigener” (proteiner på virusets ytmembran som kroppen uppfattar som främmande). Därefter 
framställdes vaccin med ytantigenerna. Aflunov innehåller också ett adjuvans (ett ämne som 
innehåller olja) som är avsett att stimulera till ett bättre immunsvar. 
Vilken dokumentation har företaget lämnat till CHMP som stöd för sin ansökan? 
Effekterna av Aflunov prövades först i olika experimentmodeller innan de studerades på människor. 
Över 4 000 vuxna deltog i den kliniska huvudstudien av Aflunov. Studien jämförde Aflunovs säkerhet 
och dess förmåga att stimulera till bildning av antikroppar (immunogenicitet) med ett liknande vaccin 
mot säsongsinfluensa. Jämförelsevaccinet innehöll olika stammar av säsongsinfluensa men övriga 
komponenter var desamma som i Aflunov. 
7 Westferry Circus, Canary Wharf, London E14 4HB, UK 
Tel. +44 207 418 84 00   Fax +44 207 523 71 29 
E-post: mail@emea.europa.eu   http://www.emea.europa.eu 
© European Medicines Agency, 2008. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
 
Hur långt hade utvärderingen kommit när ansökan drogs tillbaka? 
Ansökan var på dag 190 när företaget drog tillbaka den. När CHMP bedömde svaren från företaget på 
en lista med frågor återstod fortfarande vissa obesvarade frågor. 
Det tar normalt sett upp till 210 dagar för CHMP att utvärdera en ny ansökan. CHMP går igenom den 
första dokumentationen och gör en lista med frågor (dag 120) som skickas till företaget. När företaget 
har svarat på frågorna går CHMP igenom dessa svar och kan ställa fler frågor (dag 180) innan de 
avger sitt yttrande. Efter CHMP:s yttrande tar det oftast omkring två månader för Europeiska 
kommissionen att bevilja ett godkännande. 
Vad rekommenderade CHMP vid den tidpunkten? 
Efter genomgången av inlämnade uppgifter och företagets svar på CHMP:s frågelista hade CHMP vid 
tidpunkten för återkallandet vissa betänkligheter och hade kommit till den preliminära slutsatsen att 
Aflunov inte hade kunnat godkännas för profylax mot aviär H5N1-influensa. 
Vilka var CHMP:s främsta betänkligheter? 
CHMP hade betänkligheter när det gällde utförandet av den kliniska huvudstudien. Inspektion av vissa 
av studieställena visade att studien inte hade genomförts enligt god klinisk praxis (GCP). Därför kunde 
studieresultaten inte anses tillförlitliga och kunde inte användas för att utvärdera vaccinet. Som en 
följd av detta var den kliniska databasen för bedömning av vaccinets säkerhet inte tillräckligt stor för 
att uppfylla kraven enligt EMEA:s riktlinjer för prepandemivacciner. 
Vid tidpunkten för återkallandet kunde CHMP därför inte dra några slutsatser om huruvida fördelarna 
med Aflunov är större än riskerna. 
Vilka skäl angav företaget till att återkalla sin ansökan? 
Brevet där företaget meddelar EMEA om återkallandet av ansökan finns tillgängligt här. 
Vilka följder får återkallandet för patienter som deltar i kliniska prövningar med Aflunov? 
Företaget meddelade CHMP att återkallandet inte får några följder för patienter som för närvarande 
deltar i kliniska prövningar med Aflunov. Om du deltar i en klinisk prövning och behöver mer 
information om din behandling ska du kontakta den läkare som ger dig läkemedlet. 
2/2 
 
 
 
 
 
 
 
 
 
 
