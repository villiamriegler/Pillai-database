EMA/617633/2020 
EMEA/H/C/000944 
Xarelto (rivaroxaban) 
Sammanfattning av Xarelto och varför det är godkänt inom EU 
Vad är Xarelto och vad används det för? 
Xarelto är ett blodförtunnande läkemedel (ett läkemedel som hindrar blodet från att koagulera) som 
ges för att 
• 
• 
• 
• 
• 
behandla djup ventrombos (DVT, en blodpropp i en djupt liggande ven, vanligen i benen) och 
lungembolism (en blodpropp i blodkärlen till lungorna), och för att förhindra att DVT och 
lungembolism uppstår på nytt hos vuxna, 
förebygga venös tromboembolism (VTE, blodproppar som bildas i venerna) hos vuxna som 
genomgår kirurgisk höftleds- eller knäledsplastik, 
behandla VTE och förhindra att VTE kommer tillbaka hos barn och ungdomar upp till 18 års ålder, 
förebygga stroke (slaganfall, som orsakas av en blodpropp i hjärnan) och systemisk embolism 
(blodpropp i ett annat organ) hos vuxna med icke-valvulärt förmaksflimmer (oregelbundna snabba 
sammandragningar av hjärtats förmak), 
förebygga aterotrombotiska händelser (såsom hjärtinfarkt, stroke eller dödsfall till följd av 
hjärtsjukdom) hos vuxna i följande fall: 
−  Efter akut koronarsyndrom, när det används tillsammans med ett 
trombocytaggregationshämmande medel (som förhindrar bildandet av blodproppar). Akut 
koronarsyndrom omfattar tillstånd såsom instabil angina (en allvarlig typ av bröstsmärta) och 
hjärtinfarkt. 
−  Vid hög risk för ischemiska händelser (problem orsakade av minskad blodtillförsel) hos 
patienter som har kranskärlssjukdom (sjukdom orsakad av tilltäppt blodtillförsel till 
hjärtmuskeln) eller perifer artärsjukdom (sjukdom orsakad av defekt blodflöde i artärerna). 
Läkemedlet ges tillsammans med aspirin. 
Xarelto innehåller den aktiva substansen rivaroxaban. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
Hur används Xarelto? 
Xarelto finns som tabletter och granulat för beredning till en oral suspension. Dosen och 
behandlingstiden för Xarelto beror på vad det används för och patientens blödningsrisk. För barn beror 
formen, dosen och behandlingstiden också på patientens ålder och vikt. 
Xarelto ges i en lägre dos (2,5 mg två gånger om dagen) när det används i kombination med ett 
trombocytaggregationshämmande medel såsom aspirin, klopidogrel eller tiklodipin. Läkaren ska 
regelbundet väga fördelarna med pågående behandling mot risken för kraftig eller inre blödning. 
Läkemedlet är receptbelagt. För att få mer information om hur du använder Xarelto, läs bipacksedeln 
eller tala med läkare eller apotekspersonal. 
Hur verkar Xarelto? 
Den aktiva substansen i Xarelto, rivaroxaban, är en faktor Xa-hämmare. Detta innebär att den 
blockerar faktor Xa, ett enzym som medverkar vid bildandet av trombin. Trombin spelar en central roll 
i blodproppsbildningen. Blockeringen av faktor Xa gör att trombinnivåerna minskar, vilket minskar 
risken för att blodproppar bildas i venerna och artärerna samt gör att befintliga blodproppar behandlas. 
Vilka fördelar med Xarelto har visats i studierna? 
Behandling och förebyggande av DVT och lungembolism 
Vid DVT och lungembolism jämfördes Xarelto med enoxaparin (ett annat blodförtunnande läkemedel) i 
kombination med en vitamin K-antagonist, VKA (en klass av blodförtunnande läkemedel såsom 
warfarin) i två huvudstudier på cirka 3 400 patienter med akut DVT och cirka 4 800 patienter med 
lungembolism. I studien på patienter med akut DVT fick 2,1 procent av patienterna (36 av 1 731) som 
tog Xarelto antingen ett återfall av DVT eller lungembolism, jämfört med 3 procent av patienterna 
(51 av 1 718) som fick enoxaparin och VKA. I studien på patienter med lungembolism fick 2,1 procent 
av patienterna (50 av 2 419) som tog Xarelto antingen DVT eller lungembolism igen, jämfört med 
1,8 procent av patienterna (44 av 2 413) som tog enoxaparin och VKA. 
I en annan studie ingick över 3 000 patienter som hade fullföljt 6 till 12 månaders behandling mot DVT 
och lungembolism. Patienterna fick antingen 10 mg eller 20 mg Xarelto dagligen, eller aspirin dagligen 
under ytterligare 12 månader. Resultaten visade att 1,5 procent av patienterna i Xarelto 20 mg-
gruppen, 1,2 procent av patienterna i Xarelto 10 mg-gruppen och 4,4 procent av patienterna i 
aspiringruppen fick DVT eller lungembolism igen eller avled. 
Förebyggande av VTE efter kirurgi 
För att förebygga VTE efter kirurgi var Xarelto effektivare än enoxaparin i tre huvudstudier, varav två 
gjordes på vuxna som genomgick kirurgisk höftledsplastik och en på vuxna som genomgick kirurgisk 
knäledsplastik: 
• 
• 
I den första studien fann man att 1 procent av patienterna (18 av 1 595) som genomgick kirurgisk 
höftledsplastik och som fullföljde 5 veckors behandling med Xarelto fick blodproppar eller avled, 
jämfört med 4 procent av patienterna (58 av 1 558) som fick enoxaparin. 
I den andra studien fann man att 2 procent av patienterna (17 av 864) som tog Xarelto under 
5 veckor för kirurgisk höftledsplastik fick blodproppar eller avled, jämfört med 9 procent av 
patienterna (81 av 869) som fick enoxaparin i 2 veckor. 
Xarelto (rivaroxaban) 
EMA/617633/2020 
Sida 2/4 
 
 
 
 
 
• 
I den tredje studien fann man att 10 procent av patienterna (79 av 824) som tog Xarelto under 
2 veckor fick blodproppar eller avled, jämfört med 19 procent av patienterna (166 av 878) som fick 
enoxaparin i 2 veckor. 
Förebyggande av stroke och systemisk embolism 
För förebyggande av stroke och systemisk embolism vid icke-valvulärt förmaksflimmer var Xarelto 
effektivare än warfarin i en huvudstudie på över 14 000 vuxna patienter: 2,7 procent av patienterna 
(188 av 6 958) som fick Xarelto fick stroke eller blodpropp, jämfört med 3,4 procent av patienterna 
(241 av 7 004) som fick warfarin. 
Förebyggande av aterotrombotiska händelser 
För förebyggande av aterotrombotiska händelser hos patienter med akut koronarsyndrom jämfördes 
Xarelto med placebo (overksam behandling) i en huvudstudie på över 15 000 vuxna som nyligen haft 
akut koronarsyndrom. Alla patienter fick också standardmässiga trombocytaggregationshämmande 
medel. I studien på patienter som haft akut koronarsyndrom drabbades 6,1 procent av patienterna 
(313 av 5 114) som behandlades med Xarelto av hjärtinfarkt eller stroke eller avled till följd av 
hjärtproblem under studien, jämfört med 7,4 procent av patienterna (376 av 5 113) som fick placebo. 
I en studie på omkring 30 000 patienter med hög risk för ischemiska händelser med 
kranskärlssjukdom eller symtomatisk perifer artärsjukdom drabbades 4,1 procent av patienterna 
(379 av 9 152) som behandlades med Xarelto och aspirin av hjärtinfarkt eller stroke eller avled till följd 
av hjärtproblem under studien, jämfört med 5,4 procent av patienterna (496 av 9 126) som fick 
aspirin och placebo. 
Behandling av VTE och förebyggande av återkomst av VTE hos barn 
Xarelto jämfördes med standardmässiga blodförtunnande läkemedel som ges för att förhindra att VTE 
kommer tillbaka hos barn och ungdomar upp till 18 år med akut VTE. I en studie som omfattade 500 
patienter hade 1,2 procent av patienterna (4 av 335) som behandlades med Xarelto återkommande 
VTE, jämfört med 3 procent (5 av 165) av dem som behandlades med antingen ett heparinläkemedel 
eller en vitamin K-antagonist. 
Vilka är riskerna med Xarelto? 
De vanligaste biverkningarna som orsakas av Xarelto (kan förekomma hos upp till 1 av 10 användare) 
är blåmärken och blödning i olika delar av kroppen, anemi, yrsel, huvudvärk, hypotoni (lågt blodtryck), 
smärta i magtrakten, dyspepsi (dålig matsmältning), illamående, förstoppning, diarré, kräkningar, 
klåda, hudutslag, smärta i armar och ben, nedsatt njurfunktion, feber, perifert ödem (svullnad, särskilt 
i vrister och fötter), allmän kraftlöshet och minskad energi, ökad halt av vissa leverenzymer i blodet 
och blod- eller vätskesippring från operationssåret. 
En fullständig förteckning över biverkningar som rapporterats för Xarelto finns i bipacksedeln. 
Xarelto får inte ges till patienter som blöder eller till patienter som har en leversjukdom eller ett 
tillstånd som ökar risken för blödningar. Xarelto får inte användas tillsammans med något annat 
blodförtunnande läkemedel, förutom under särskilda omständigheter. Xarelto får inte ges till kvinnor 
som är gravida eller ammar. En fullständig förteckning över restriktioner finns i bipacksedeln. 
Xarelto (rivaroxaban) 
EMA/617633/2020 
Sida 3/4 
 
 
 
 
 
Varför är Xarelto godkänt i EU? 
Europeiska läkemedelsmyndigheten (EMA) fann att fördelarna med Xarelto är större än riskerna och 
att Xarelto skulle godkännas för försäljning i EU. 
Vad görs för att garantera säker och effektiv användning av Xarelto? 
Företaget som marknadsför Xarelto kommer att tillhandahålla ett utbildningspaket för läkare som 
förväntas skriva ut Xarelto, med viktig säkerhetsinformation om bland annat blödningsrisken vid 
behandling med Xarelto och hur denna ska hanteras. Företaget kommer dessutom att tillhandahålla ett 
varningskort för patienter med viktiga säkerhetspåminnelser till patienter som får Xarelto. 
Företaget kommer också att tillhandahålla en utbildningsvideo för att förklara för vårdpersonal och 
vårdare hur man bereder och ger Xarelto som oral suspension på rätt sätt. 
Företaget kommer även att samla in fler uppgifter om Xareltos säkerhet när det ges till patienter som 
haft akut koronarsyndrom. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Xarelto har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Xarelto kontinuerligt. 
Biverkningar som har rapporterats för Xarelto utvärderas noggrant och nödvändiga åtgärder vidtas för 
att skydda patienterna. 
Mer information om Xarelto 
Den 30 september 2008 beviljades Xarelto ett godkännande för försäljning som gäller i hela EU. 
Mer information om Xarelto finns på EMA:s webbplats 
ema.europa.eu/medicines/human/EPAR/xarelto. 
Denna sammanfattning uppdaterades senast 12-2020. 
Xarelto (rivaroxaban) 
EMA/617633/2020 
Sida 4/4 
 
 
 
 
 
