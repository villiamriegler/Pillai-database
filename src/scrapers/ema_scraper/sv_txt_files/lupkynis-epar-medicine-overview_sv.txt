EMA/721842/2022 
EMEA/H/C/005256 
Lupkynis (voklosporin) 
Sammanfattning av Lupkynis och varför det är godkänt inom EU 
Vad är Lupkynis och vad används det för? 
Lupkynis är ett läkemedel som används för att behandla lupusnefrit, en form av en sjukdom som kallas 
systemisk lupus erythematosus. Vid lupusnefrit angriper immunsystemet (kroppens naturliga försvar) 
njurarna och orsakar inflammation och njurskador. 
Lupkynis ges tillsammans med ett annat läkemedel som kallas mykofenolatmofetil till vuxna med aktiv 
lupusnefrit i klass III, IV eller V, vilka är allvarliga former av sjukdomen. 
Lupkynis innehåller den aktiva substansen voklosporin. 
Hur används Lupkynis? 
Läkemedlet är receptbelagt och behandling ska inledas och övervakas av en läkare med erfarenhet av 
att diagnostisera och behandla lupusnefrit. 
Lupkynis finns som en 7,9 mg kapsel som tas genom munnen. Den rekommenderade dosen är 
23,7 mg (motsvarande tre mjuka kapslar) två gånger om dagen, med minst 8 timmar mellan varje 
dos. Läkaren ska utvärdera effekten av behandlingen efter cirka 24 veckor och väga den mot riskerna 
för att besluta om behandlingen ska fortsätta. 
För mer information om hur du använder Lupkynis, läs bipacksedeln eller tala med läkare eller 
apotekspersonal. 
Hur verkar Lupkynis? 
Den aktiva substansen i Lupkynis, voklosporin, är ett immunsuppressivt medel (ett läkemedel som 
minskar immunsystemets aktivitet) som kallas kalcineurinhämmare. Detta innebär att den blockerar 
verkan av kalcineurin, ett enzym som medverkar till att aktivera T-lymfocyter (vita blodkroppar som är 
en del av immunsystemet och som spelar en roll vid inflammation). Genom att blockera effekten av 
kalcineurin minskar voklosporin inflammationen och andra symtom på lupusnefrit. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
Vilka fördelar med Lupkynis har visats i studierna? 
Lupkynis visade sig vara effektivare än placebo (overksam behandling) när det gällde att uppnå stabil 
njurfunktion hos vuxna med aktiv lupusnefrit. I en huvudstudie på 357 vuxna konstaterades att 
41 procent (73 av 179) av patienterna som tog Lupkynis efter 52 veckor hade acceptabla mått på både 
njurfunktion och protein i urinen (ett tecken på njurskada), jämfört med 23 procent (40 av 178) av 
patienterna som fick placebo. Alla patienter fick mykofenolatmofetil (ett annat immunsuppressivt 
läkemedel) som tillägg till Lupkynis eller placebo. 
Vilka är riskerna med Lupkynis? 
De vanligaste biverkningarna som orsakas av Lupkynis (kan förekomma hos fler än 1 av 10 
användare) är minskad glomerulär filtrationshastighet (ett tecken på njurskada) och hypertoni (högt 
blodtryck). 
De vanligaste allvarliga biverkningarna som orsakas av Lupkynis är infektioner, akut njurskada och 
högt blodtryck. 
Lupkynis får inte ges tillsammans med vissa läkemedel som kallas ”starka CYP3A4-hämmare”, 
däribland de antimykotiska läkemedlen ketokonazol och itrakonazol och det antibiotiska läkemedlet 
klaritromycin, eftersom dessa kan påverka nivåerna av voklosporin i blodet. 
En fullständig förteckning över biverkningar och restriktioner för Lupkynis finns i bipacksedeln. 
Varför är Lupkynis godkänt i EU? 
När det används i kombination med mykofenolatmofetil har Lupkynis visat sig vara effektivt när det 
gäller att uppnå stabil njurfunktion hos vuxna med aktiv lupusnefrit. Läkemedlets biverkningsprofil är 
allvarlig och kräver omfattande övervakning av njurfunktionen. Adekvat information om riskerna och 
rekommendationer för övervakning ingår i produktinformationen. Europeiska läkemedelsmyndigheten 
(EMA) fann därför att fördelarna med Lupkynis är större än riskerna och att Lupkynis kan godkännas 
för försäljning i EU. 
Vad görs för att garantera säker och effektiv användning av Lupkynis? 
Företaget kommer att genomföra en studie för att tillhandahålla mer information om den långsiktiga 
säkerheten för Lupkynis. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Lupkynis har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Lupkynis kontinuerligt. 
Misstänkta biverkningar som har rapporterats för Lupkynis utvärderas noggrant och nödvändiga 
åtgärder vidtas för att skydda patienterna. 
Mer information om Lupkynis 
Mer information om Lupkynis finns på EMA:s webbplats: 
ema.europa.eu/medicines/human/EPAR/lupkynis. 
Lupkynis (voklosporin)  
EMA/721842/2022 
Sida 2/2 
 
 
 
