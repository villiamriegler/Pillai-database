EMA/302947/2017 
EMEA/H/C/000582 
Sammanfattning av EPAR för allmänheten 
Avastin 
bevacizumab 
Detta är en sammanfattning av det offentliga europeiska utredningsprotokollet (EPAR) för Avastin. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Avastin ska användas. 
Praktisk information om hur Avastin ska användas finns i bipacksedeln. Du kan också kontakta din 
läkare eller apotekspersonal. 
Vad är Avastin och vad används det för? 
Avastin är ett cancerläkemedel som används i kombination med andra cancerläkemedel för att 
behandla vuxna med följande typer av cancer: 
•  Cancer i tjocktarmen eller ändtarmen som är metastatisk (har spridit sig till andra delar av 
kroppen), där det ges i kombination med kemoterapiläkemedel som innehåller en fluoropyrimidin. 
•  Metastatisk bröstcancer, där det ges i kombination med paklitaxel eller kapecitabin. 
•  Avancerad icke-småcellig lungcancer hos patienter vars cancerceller inte huvudsakligen är av 
skivepiteltyp, där det ges med platinabaserad kemoterapi. 
•  Avancerad icke-småcellig lungcancer hos patienter vars cancerceller uppvisar en viss förändring 
(aktiverande mutationer) i genen för ett protein som kallas EGFR, där det ges i kombination med 
erlotinib. 
•  Avancerad eller metastatisk njurcancer, där det ges i kombination med interferon alfa-2a. 
•  Epitelial äggstockscancer, cancer i äggledarna (förbinder äggstockarna med livmodern) eller 
bukhinnecancer. Avastin används i kombination med vissa kemoterapeutiska läkemedel till 
nydiagnostiserade patienter när cancern är avancerad, eller till tidigare behandlade patienter vars 
cancer har återkommit. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
 
  
 
 
 
•  Cancer i livmoderhalsen som är ihållande, återkommande eller metastatisk. Avastin ges i 
kombination med paklitaxel och antingen det platinabaserade läkemedlet cisplatin eller, om det 
inte kan användas, kemoterapiläkemedlet topotekan. 
Avastin innehåller den aktiva substansen bevacizumab. 
Hur används Avastin? 
Avastin är receptbelagt och behandling ska övervakas av läkare med erfarenhet av att använda 
cancerbehandlingar. 
Avastin finns som ett koncentrat som bereds till en infusionsvätska, lösning (ges som dropp i en ven). 
Den första infusionen med Avastin ska pågå i 90 minuter, men efterföljande infusioner kan ges 
snabbare om den första infusionen tolereras väl. Dosen är på mellan 5 mg och 15 mg per kilogram 
kroppsvikt varannan eller var tredje vecka, beroende på vilken cancertyp som behandlas. 
Behandlingen fortsätter tills patienten inte längre har någon nytta av den. Läkaren kan besluta att 
avbryta eller upphöra med behandlingen om patienten får vissa biverkningar. 
Hur verkar Avastin? 
Den aktiva substansen i Avastin, bevacizumab, är en monoklonal antikropp (ett slags protein) som 
utformats för att känna igen och binda till vaskulär endotel tillväxtfaktor (VEGF), som är ett protein i 
blodet som behövs för att blodkärlen ska växa. Avastin binder till VEGF och förhindrar därigenom dess 
effekt. Detta leder till cancercellerna inte kan utveckla sin egen blodtillförsel och att de får brist på syre 
och näringsämnen, vilket gör att tillväxten av cancertumörer bromsas. 
Vilken nytta med Avastin har visats i studierna? 
Flera studier har visat att Avastin effektivt behandlar de cancertyper det har godkänts för. I samtliga 
studier var huvudeffektmåttet antingen total överlevnad (hur länge patienterna levde) eller 
progressionsfri överlevnad (hur länge patienterna levde utan att deras sjukdom förvärrades). 
Cancer i tjocktarmen eller ändtarmen 
Vid metastatisk cancer i tjocktarmen eller ändtarmen har Avastin tillsammans med kemoterapi, 
däribland en fluoropyrimidin, visats öka total och progressionsfri överlevnad i tre huvudstudier. De två 
första studierna innefattade patienter som för första gången behandlades för sin metastatiska sjukdom 
(förstahandsterapi). I den första studien (923 patienter) var den genomsnittliga totala överlevnaden 
20,3 månader för de patienter som fick tillägg av Avastin och 15,6 månader för dem som enbart fick 
kemoterapi. I den andra studien på 1 401 patienter var den progressionsfria överlevnaden 9,4 
månader för de patienter som fick tillägg av Avastin och 8,0 månader för dem som enbart fick 
kemoterapi. Den tredje studien gjordes på 829 patienter som inte hade svarat på tidigare behandling i 
vilket det ingick fluoropyrimidin och irinotekan. Den totala överlevnaden var 12,9 månader för de 
patienter som fick tillägg av Avastin och 10,8 månader för dem som enbart fick kemoterapi. 
Bröstcancer 
Vid metastatisk bröstcancer har Avastin visats öka den progressionsfria överlevnaden i två 
huvudstudier. I den första studien (722 patienter) var den progressionsfria överlevnaden 11,4 
månader för de patienter som fick Avastin med paklitaxel, jämfört med 5,8 månader för dem som 
enbart fick paklitaxel. I den andra studien (1 237 patienter) var den genomsnittliga progressionsfria 
Avastin 
EMA/302947/2017 
Sida 2/4 
 
 
 
överlevnaden 8,6 månader när Avastin gavs som tillägg till kapecitabin, jämfört med 5,7 månader för 
dem som fick kapecitabin med placebo. 
Icke-småcellig lungcancer 
•  Vid avancerad, metastatisk eller återkommande lungcancer har Avastin plus platinabaserad 
kemoterapi visats öka den totala överlevnaden i en studie på 878 patienter: den genomsnittliga 
totala överlevnaden var 12,3 månader för de patienter som fick Avastin med platinabaserad 
kemoterapi, och 10,3 månader för dem som enbart fick kemoterapi. 
•  Hos patienter med en viss subtyp av icke-småcellig lungcancer med aktiverande mutationer i 
EGFR-genen har Avastin plus erlotinib visats öka progressionsfri överlevnad i en studie på 152 
patienter: patienterna som fick Avastin plus erlotinib hade en genomsnittlig progressionsfri 
överlevnad på 16,0 månader jämfört med 9,7 månader hos dem som enbart fick erlotinib. 
Njurcancer 
Vid avancerad eller metastatisk njurcancer har Avastin plus interferon alfa-2a visats öka 
progressionsfri överlevnad i en studie på 649 patienter: den genomsnittliga progressionsfria 
överlevnaden var 10,2 månader för de patienter som fick Avastin plus interferon alfa-2a och 5,4 
månader för dem som fick interferon alfa-2a. 
Äggstockscancer, äggledar- eller peritonealcancer 
•  Nydiagnostiserad sjukdom (inräknat avancerad sjukdom, förstahandsterapi): vid nydiagnostiserad 
äggstockscancer, äggledar- eller peritonealcancer har Avastin, i kombination med karboplatin och 
paklitaxel, visats öka den progressionsfria överlevnaden i två huvudstudier på 3 401 patienter. Den 
genomsnittliga progressionsfria överlevnaden var 19,3 månader för de patienter som fick tillägg av 
Avastin mot 16,9 månader med enbart karboplatin och paklitaxel i en studie, och 14,7 månader 
mot 10,6 månader i den andra studien. 
•  Återkommande sjukdom: tre studier med Avastin vid återkommande äggstockscancer, äggledar- 
eller peritonealcancer utfördes på sammanlagt 1 518 patienter. I de första två studierna ingick 
patienter vars cancer hade återkommit sex månader eller senare efter tidigare behandling 
(platinakänslig sjukdom), medan den tredje studien genomfördes på patienter med aggressivare 
cancer som hade återkommit inom sex månader efter tidigare behandling (platinaresistent 
sjukdom). I den första studien var den genomsnittliga progressionsfria överlevnaden 12,4 månader 
när Avastin gavs som tillägg till karboplatin och gemcitabin, jämfört med 8,4 månader när placebo 
gavs som tillägg. I den andra studien var den totala överlevnaden för de patienter som fick Avastin 
i kombination med karboplatin och paklitaxel 42,6 månader, jämfört med 37,3 månader för de 
patienter som endast behandlades med karboplatin och paklitaxel. I studien på patienter med 
aggressivare cancer var den progressionsfria överlevnaden 6,7 månader när Avastin lades till 
paklitaxel, topotekan eller pegylerat liposomalt doxorubicin, jämfört med 3,4 månader när dessa 
kemoterapier gavs separat. 
Livmoderhalscancer 
Vid cancer i livmoderhalsen har Avastin visats öka den progressionsfria överlevnaden i en huvudstudie 
på 452 patienter med avancerad ihållande, återkommande eller metastatisk cancer i livmoderhalsen. 
Effekten av tillägg av Avastin till kemoterapi med paklitaxel plus cisplatin eller topotekan jämfördes i 
studien med resultaten för patienterna som fick enbart kemoterapi. 
Avastin 
EMA/302947/2017 
Sida 3/4 
 
 
 
Resultaten visade att den totala överlevnaden var 16,8 månader med kemoterapi tillsammans med 
Avastin jämfört med 12,9 månader med enbart kemoterapi. När typen av kemoterapi togs med i 
beräkningen sågs en tendens att de patienter som fick cisplatin-baserad behandling levde i genomsnitt 
omkring två månader längre än dem som fick topotekan-baserad behandling, oavsett om Avastin gavs 
som en del av behandlingsregimerna eller inte. 
Vilka är riskerna med Avastin? 
De vanligaste biverkningarna som orsakas av Avastin är hypertoni (högt blodtryck), trötthet eller 
asteni (orkeslöshet), diarré och buksmärtor (ont i magen). De allvarligaste biverkningarna är 
gastrointestinal perforation (hål i tarmväggen), blödning och arteriell tromboemboli (blodproppar i 
artärerna). En fullständig förteckning över biverkningar som rapporterats för Avastin finns i 
bipacksedeln. 
Avastin får inte ges till personer som är överkänsliga (allergiska) mot bevacizumab eller något annat 
innehållsämne, eller mot läkemedel framtagna med äggstocksceller från kinesisk hamster (CHO-celler) 
eller andra rekombinanta antikroppar. Det får inte ges till gravida kvinnor. 
Varför har Avastin godkänts? 
CHMP fann att nyttan med Avastin är större än riskerna och rekommenderade att Avastin skulle 
godkännas för försäljning. 
Vad görs för att garantera säker och effektiv användning av Avastin? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Avastin har tagits med i produktresumén och bipacksedeln. 
Mer information om Avastin 
Den 12 januari 2005 beviljade Europeiska kommissionen ett godkännande för försäljning av Avastin 
som gäller i hela EU. 
EPAR för Avastin finns i sin helhet på EMA:s webbplats ema.europa.eu/Find medicine/Human 
medicines/European Public Assessment Reports. Mer information om behandling med Avastin finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 06-2017. 
Avastin 
EMA/302947/2017 
Sida 4/4 
 
 
 
