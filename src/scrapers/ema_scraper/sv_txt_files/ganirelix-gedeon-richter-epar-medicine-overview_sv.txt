EMA/613700/2022
EMEA/H/C/005641
Ganirelix Gedeon Richter (ganirelix)
Sammanfattning av Ganirelix Gedeon Richter och varför det är godkänt inom 
EU
Vad är Ganirelix Gedeon Richter och vad används det för?
Ganirelix Gedeon Richter är ett läkemedel som används för att förebygga för tidig ägglossning (att 
äggen frigörs för tidigt från äggstockarna) hos kvinnor som genomgår fertilitetsbehandling och som får 
ovariell stimulering (stimulering av äggstockarna så att de producerar fler ägg).
Ganirelix Gedeon Richter innehåller den aktiva substansen ganirelix och är ett generiskt läkemedel. Det 
innebär att Ganirelix Gedeon Richter innehåller samma aktiva substans och verkar på samma sätt som 
ett ”referensläkemedel” som redan är godkänt i EU. Referensläkemedlet är Orgalutran. Mer information 
om generiska läkemedel finns i dokumentet med frågor och svar här.
Hur används Ganirelix Gedeon Richter?
Ganirelix Gedeon Richter är receptbelagt och ska endast skrivas ut av läkare med erfarenhet av att 
behandla infertilitet.
Ganirelix Gedeon Richter finns som injektionsvätska, lösning i förfyllda sprutor. Injektionen ges under 
huden en gång om dagen och behandlingen ska inledas på dag 5 eller 6 efter den ovariella 
stimuleringen med follikelstimulerande hormon (FSH) eller korifollitropin alfa (ett modifierat FSH). När 
behandlingen ska inledas beror på hur väl äggstockarna svarar på stimuleringen. Behandlingen med 
Ganirelix Gedeon Richter ska fortsätta fram till den dag då det finns tillräckligt med stora folliklar (små 
säckar i äggstocken där äggen finns) för att äggen ska kunna tas ut (skördas).
Ganirelix Gedeon Richter ska helst ges i låret. Patienten eller dennes partner kan själva ge 
injektionerna om de har fått lära sig hur de ska göra och om de har tillgång till expertråd.
För mer information om hur du använder Ganirelix Gedeon Richter, läs bipacksedeln eller tala med 
läkare eller apotekspersonal.
Hur verkar Ganirelix Gedeon Richter?
Vid fertilitetsbehandling används normalt ovariell stimulering med FSH eller korifollitropin alfa för att få 
äggstockarna att producera mer än ett moget ägg. Några dagar senare ges ett hormon som kallas 
humant koriongonadotropin (hCG) för att sätta igång ovulationen (ägglossningen), och de mogna 
Official address  Domenico Scarlattilaan 6  ●  1083 HS Amsterdam  ●  The Netherlands
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact  Telephone +31 (0)88 781 6000
An agency of the European Union  
© European Medicines Agency, 2022. Reproduction is authorised provided the source is acknowledged.
äggen tas ut för att användas med tekniker som in vitro-fertilisering. Vid för tidig ägglossning frigör 
äggstockarna ägg som kan vara omogna och inte lämpar sig för dessa tekniker. Den aktiva substansen 
i Ganirelix Gedeon Richter, ganirelix, blockerar receptorerna för ett naturligt hormon som kallas 
gonadotropinfrisättande hormon (GnRH). GnRH kontrollerar utsöndringen av ett annat hormon som 
kallas luteiniserande hormon (LH), vilket framkallar ovulationen. Genom att blockera effekten av GnRH 
stoppar Ganirelix Gedeon Richter produktionen av LH och förebygger på så sätt för tidig ägglossning.
Hur har Ganirelix Gedeon Richters effekt undersökts?
Fördelarna och riskerna med den aktiva substansen vid godkänd användning har redan studerats för 
referensläkemedlet, Orgalutran, och behöver inte studeras igen för Ganirelix Gedeon Richter.
Liksom för alla läkemedel har företaget lagt fram kvalitetsdata för Ganirelix Gedeon Richter. Inga 
bioekvivalensstudier behövde göras för att undersöka om Ganirelix Gedeon Richter tas upp på liknande 
sätt och ger samma nivå av den aktiva substansen i blodet som referensläkemedlet. Detta eftersom 
sammansättningen för Ganirelix Gedeon Richter är mycket lik den för referensläkemedlet och vid 
injektion under huden förväntas den aktiva substansen i båda läkemedlen tas upp på samma sätt.
Vilka är fördelarna och riskerna med Ganirelix Gedeon Richter?
Eftersom Ganirelix Gedeon Richter är ett generiskt läkemedel och är bioekvivalent med 
referensläkemedlet anses dess fördelar och risker vara desamma som för referensläkemedlet.
Varför är Ganirelix Gedeon Richter godkänt i EU?
Europeiska läkemedelsmyndigheten (EMA) fann att det styrkts att Ganirelix Gedeon Richter i enlighet 
med EU:s krav har likvärdig kvalitet och är bioekvivalent med Orgalutran. Myndigheten fann därför att 
fördelarna är större än de konstaterade riskerna, liksom för Orgalutran, och att Ganirelix Gedeon 
Richter kan godkännas för försäljning i EU.
Vad görs för att garantera säker och effektiv användning av Ganirelix 
Gedeon Richter?
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Ganirelix Gedeon Richter har tagits med i produktresumén 
och bipacksedeln.
Liksom för alla läkemedel övervakas de vetenskapliga uppgifterna för Ganirelix Gedeon Richter 
kontinuerligt. Misstänkta biverkningar som har rapporterats för Ganirelix Gedeon Richter utvärderas 
noggrant och nödvändiga åtgärder vidtas för att skydda patienter.
Mer information om Ganirelix Gedeon Richter
Mer information om Ganirelix Gedeon Richter finns på EMA:s webbplats: 
ema.europa.eu/medicines/human/EPAR/ganirelix-gedeon-richter. Information om referensläkemedlet 
finns också på EMA:s webbplats.
Ganirelix Gedeon Richter (ganirelix) 
EMA/613700/2022 
Sida 2/2
