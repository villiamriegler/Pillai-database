EMA/342527/2023 
EMEA/H/C/005864 
Talvey (talkvetamab) 
Sammanfattning av Talvey och varför det är godkänt inom EU 
Vad är Talvey och vad används det för? 
Talvey är ett läkemedel som används för att behandla vuxna med multipelt myelom (cancer i 
benmärgen) när cancern har kommit tillbaka (recidiverande sjukdom) och inte svarat på behandling 
(refraktär sjukdom). 
Det ges till patienter som genomgått minst tre föregående behandlingar med immunmodulerare, 
proteasomhämmare och en anti-CD38-antikropp, och vars sjukdom har förvärrats sedan den senaste 
behandlingen. 
Multipelt myelom är sällsynt och Talvey klassificerades som särläkemedel (ett läkemedel som används 
vid sällsynta sjukdomar) den 20 augusti 2021. Mer information om klassificeringen som särläkemedel 
finns på EMA:s webbplats. 
Talvey innehåller den aktiva substansen talkvetamab. 
Hur används Talvey? 
Läkemedlet är receptbelagt och behandling ska inledas och övervakas av en läkare med erfarenhet av 
att behandla multipelt myelom. Det bör ges i en miljö med lämpligt medicinskt stöd för att hantera 
eventuella allvarliga biverkningar såsom cytokinfrisättningssyndrom (ett potentiellt livshotande 
tillstånd som orsakar feber, kräkningar, andnöd, huvudvärk och lågt blodtryck) och neurologisk 
toxicitet (komplikationer som rör hjärnan eller nerverna; se riskavsnittet nedan för ytterligare 
information). 
Talvey ges som en injektion under huden, antingen en gång i veckan eller varannan vecka. 
Behandlingen ska fortsätta så länge patienten har nytta av den eller tills biverkningarna blir 
ohanterliga. Patienten ska ta flera andra läkemedel innan Talvey ges, för att minska risken för 
cytokinfrisättningssyndrom. Läkare ska övervaka patienterna avseende allvarliga biverkningar under 
två dagar efter var och en av de första tre eller fyra doserna. Läkaren kan skjuta upp doserna om vissa 
biverkningar uppträder, eller avbryta behandlingen helt vid vissa allvarliga biverkningar. 
För mer information om hur du använder Talvey, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Hur verkar Talvey? 
Den aktiva substansen i Talvey, talkvetamab, är en antikropp (en typ av protein) som är utformad för 
att känna igen och binda till två mål samtidigt: GPRC5D på myelomceller och CD3 på ytan av T-celler 
(en typ av cell i immunsystemet). Genom att binda till dessa målproteiner sammanför Talvey 
cancercellerna och T-cellerna. Detta aktiverar T-cellerna, som sedan dödar multipelt myelomcellerna. 
Vilka fördelar med Talvey har visats i studierna? 
Talvey undersöktes i en huvudstudie på 288 patienter med recidiverande eller refraktärt multipelt 
myelom som hade kommit tillbaka och som hade fått tre eller fler tidigare behandlingar. Patienterna 
fick antingen Talvey 4 mg/kg kroppsvikt en gång per vecka eller Talvey 8 mg/kg en gång varannan 
vecka. Flera markörer användes för att mäta behandlingssvaret, bland annat urin- och blodnivåer av 
antikroppen M-protein. Talvey jämfördes inte med något annat läkemedel i denna studie. 
Studien visade att 74,1 procent (106 av 143) av patienterna som fick Talvey 4 mg/kg en gång i veckan 
hade åtminstone ett partiellt svar på behandlingen (vilket innebär att deras blodnivå av M-protein hade 
minskat med minst 50 procent). Hos 51,5 procent av dem som svarade på behandlingen varade svaret 
i minst 9 månader. Bland patienterna som fick Talvey 8 mg/kg varannan vecka hade 71,7 procent (104 
av 145) minst ett partiellt svar på behandlingen, som varade i minst 9 månader hos 76 procent av de 
svarande patienterna. 
Vilka är riskerna med Talvey? 
En fullständig förteckning över biverkningar och restriktioner för Talvey finns i bipacksedeln. 
De vanligaste biverkningarna som orsakas av Talvey (kan förekomma hos fler än 6 av 10 användare) 
är cytokinfrisättningssyndrom (CRS), dysgeusi (smakstörning) och hypogammaglobulinemi (låga 
nivåer av antikroppar i blodet). Fler än 2 av 10 personer kan påverkas av följande biverkningar: 
nagelåkomma, smärta i muskler och skelett, anemi (låga nivåer av röda blodkroppar), hudåkomma, 
trötthet, viktnedgång, hudutslag, muntorrhet, neutropeni (låga nivåer av neutrofiler, en typ av vita 
blodkroppar som bekämpar infektion), feber, xeros (allvarligt torr hud), trombocytopeni (låga nivåer 
av blodplättar), näs- och halsinfektion, lymfopeni (låga nivåer av lymfocyter, en typ av vita 
blodkroppar), dysfagi (svårighet att svälja), diarré, pruritus (klåda), hosta, smärta, minskad aptit och 
huvudvärk. 
Allvarliga biverkningar innefattar CRS, feber, immuneffektorcellsassocierat neurotoxicitetssyndrom 
(ICANS, en neurologisk störning med symtom som inbegriper problem med att tala och skriva, 
förvirring och sänkt medvetandegrad), sepsis (blodförgiftning), covid-19, bakteriell infektion, 
pneumoni (lunginfektion), virusinfektion, neutropeni och smärta. 
Varför är Talvey godkänt i EU? 
För patienter med multipelt myelom vars cancer har återvänt och som inte svarat på minst tre tidigare 
behandlingar är behandlingsalternativen begränsade. Hos dessa patienter visade sig Talvey ge en hög 
svarsfrekvens och skulle kunna utgöra ett ytterligare behandlingsalternativ. 
Även om allvarliga biverkningar, särskilt cytokinfrisättningssyndrom och ICANS, kan förekomma, 
ansågs de vara hanterbara med lämpliga åtgärder. Europeiska läkemedelsmyndigheten (EMA) fann 
därför att fördelarna med Talvey är större än riskerna och att Talvey kan godkännas för försäljning i 
EU. 
Talvey (talkvetamab)  
EMA/342527/2023 
Sida 2/3 
 
 
 
Talvey har fått ett villkorat godkännande. Detta innebär att EMA fann att fördelarna med Talvey är 
större än riskerna, men att företaget kommer att behöva lämna ytterligare belägg efter godkännandet. 
Villkorat godkännande beviljas på grundval av mindre omfattande data än vad som normalt krävs. Det 
beviljas för läkemedel som tillgodoser ett ouppfyllt medicinskt behov av att behandla allvarliga 
sjukdomar och när nyttan av att ha dem tillgängliga tidigare uppväger riskerna vid användning av 
läkemedlen i väntan på ytterligare belägg. EMA kommer att granska ny information om produkten 
varje år tills uppgifterna blir fullständiga och uppdatera denna sammanfattning när det behövs. 
Eftersom Talvey beviljades villkorligt godkännande var företaget som marknadsförde Talvey vid 
tidpunkten för godkännandet skyldigt att lämna uppgifter från en kompletterande studie för att 
bekräfta läkemedlets effekt och säkerhet. Företaget ombads även att lämna in ytterligare data för att 
karakterisera Talveys långsiktiga säkerhet. 
Vad görs för att garantera säker och effektiv användning av Talvey? 
Företaget som marknadsför Talvey kommer att tillhandahålla utbildningsmaterial till hälso- och 
sjukvårdspersonal som förväntas förskriva eller ge läkemedlet, innehållande viktig information om 
risken för neurologisk toxicitet inklusive ICANS. Ett varningskort kommer att ges till patienter som får 
läkemedlet, innehållande viktig information om risken för CRS och neurologisk toxicitet, inklusive 
ICANS, och rekommendationer för att hjälpa till att minimera dessa risker. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Talvey har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Talvey kontinuerligt. Misstänkta 
biverkningar som har rapporterats för Talvey utvärderas noggrant och nödvändiga åtgärder vidtas för 
att skydda patienterna. 
Mer information om Talvey 
Mer information om Talvey finns på EMA:s webbplats: ema.europa.eu/medicines/human/EPAR/talvey. 
Talvey (talkvetamab)  
EMA/342527/2023 
Sida 3/3 
 
 
 
