EMA/189753/2022 
EMEA/H/C/002464 
Jakavi (ruxolitinib) 
Sammanfattning av Jakavi och varför det är godkänt inom EU 
Vad är Jakavi och vad används det för? 
Jakavi är ett läkemedel som används för att behandla följande sjukdomar: 
•  Splenomegali (förstorad mjälte) eller andra sjukdomsrelaterade symtom som feber, nattliga 
svettningar, skelettsmärta och viktminskning hos vuxna med myelofibros. Myelofibros är en 
sjukdom vid vilken benmärgen blir mycket kompakt och rigid och producerar onormala, omogna 
blodkroppar. 
• 
Polycytemia vera hos vuxna hos vilka läkemedlet hydroxikarbamid (även kallat hydroxiurea) inte 
verkar eller ger oacceptabla biverkningar. Polycytemia vera är en sjukdom som leder till att för 
många röda blodkroppar produceras, vilket kan minska blodflödet till organen på grund av att 
blodet ”förtjockas”. Ibland orsakar sjukdomen även blodproppar. 
•  Akut eller kronisk transplantat-mot-värdsjukdom (när transplanterade celler angriper kroppen) hos 
personer från 12 års ålder som genomgått en transplantation och för vilka kortikosteroider eller 
andra systemiska behandlingar (som ges genom munnen eller genom injektion) inte fungerat 
tillräckligt väl. 
Jakavi innehåller den aktiva substansen ruxolitinib. 
Hur används Jakavi? 
Läkemedlet är receptbelagt. Behandling med Jakavi ska endast inledas av läkare med erfarenhet av att 
behandla patienter med cancerläkemedel. 
Jakavi finns som tabletter som tas två gånger om dagen. Den rekommenderade dosen beror på vilken 
sjukdom som läkemedlet används mot. 
Dosen ska minskas eller behandlingen avbrytas om vissa biverkningar uppträder. 
För mer information om hur du använder Jakavi, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
 
Hur verkar Jakavi? 
Den aktiva substansen i Jakavi, ruxolitinib, verkar genom att blockera en grupp enzymer som kallas 
januskinaser och som är inblandade i produktionen och tillväxten av blodkroppar. Vid myelofibros och 
polycytemia vera är januskinasernas aktivitet för hög, vilket leder till onormal produktion av 
blodkroppar. Dessa blodkroppar tar sig sedan vidare till olika organ, bland annat mjälten, och gör att 
de förstoras. Januskinaserna är också inblandade i utvecklingen och aktiveringen av blodkroppar av en 
typ som har betydelse för transplantat-mot-värdsjukdom. Genom att blockera januskinaserna minskar 
Jakavi produktionen av blodkroppar, vilket i sin tur minskar sjukdomssymtomen. 
Vilka fördelar med Jakavi har visats i studierna? 
Myelofibros 
I två huvudstudier som sammanlagt omfattade 528 patienter visades Jakavi vara effektivare än 
placebo och bästa tillgängliga behandling för att minska mjältens storlek. I den första studien 
uppnåddes målet – att minska mjältens storlek med 35 procent efter 6 månaders behandling – hos 
42 procent av patienterna som behandlades med Jakavi (65 av 155), jämfört med mindre än 1 procent 
av patienterna som fick placebo (1 av 153). I den andra studien uppnåddes målet – att minska 
mjältens storlek med 35 procent efter ett år – hos 29 procent av patienterna som behandlades med 
Jakavi (41 av 144), jämfört med ingen av de 72 patienter som fick bästa tillgängliga behandling, 
såsom cancerläkemedel, hormoner och immunsuppressiva läkemedel. 
Polycytemia vera 
Jakavi förbättrade patienternas tillstånd i en huvudstudie på 222 patienter hos vilka hydroxikarbamid 
inte fungerade eller orsakade oacceptabla biverkningar. Måtten på förbättring var att färre än en 
flebotomi (behandling för att avlägsna överflödigt blod från kroppen) behövde genomföras och att 
mjältens storlek minskade med minst 35 procent. I denna studie uppvisade 21 procent (23 av 110) av 
de patienter som fick Jakavi en förbättring av sitt tillstånd efter 8 månaders behandling, jämfört med 
1 procent (1 av 112) av de patienter som fick bästa tillgängliga behandling. 
Transplantat-mot-värdsjukdom 
I två huvudstudier visades Jakavi vara effektivt för att minska symtomen vid både akut och kronisk 
transplantat-mot-värdsjukdom. 
Den första studien omfattade 309 patienter med akut transplantat-mot-värdsjukdom efter allogen 
stamcellstransplantation (med stamceller från en donator) hos vilka kortikosteroidbehandling inte 
fungerade. I studien undersöktes andelen patienter som hade minskade symtom (partiellt svar) eller 
inga tecken på symtom (fullständigt svar) efter fyra veckors behandling med Jakavi, alternativt med 
den bästa tillgängliga behandlingen för deras sjukdom. I denna studie uppvisade 62 procent av 
patienterna (96 av 154) som fick Jakavi antingen ett fullständigt eller partiellt svar på behandling, 
jämfört med 39 procent av patienterna (61 av 155) som fick annan behandling. 
I den andra studien ingick 329 patienter med kronisk transplantat-mot-värdsjukdom efter allogen 
stamcellstransplantation hos vilka kortikosteroidbehandling inte fungerade. I denna studie uppvisade 
50 procent av patienterna som fick Jakavi (82 av 165) antingen ett fullständigt eller partiellt svar efter 
24 veckors behandling, jämfört med 26 procent (42 av 164) av patienterna som fick bästa tillgängliga 
behandling för sin sjukdom. 
Jakavi (ruxolitinib)  
EMA/189753/2022  
Sida 2/3 
 
 
 
Vilka är riskerna med Jakavi? 
Vid myelofibros är de vanligaste biverkningarna som orsakas av Jakavi (kan förekomma hos fler än 1 
av 10 användare) trombocytopeni (lågt antal blodplättar), anemi (lågt antal röda blodkroppar), 
neutropeni (lågt antal neutrofiler), blödning, blåmärken, hypertriglyceridemi (höga nivåer av 
blodfetter), yrsel och förhöjda leverenzymhalter. 
Vid polycytemia vera är de vanligaste biverkningarna som orsakas av Jakavi (kan förekomma hos fler 
än 1 av 10 användare) trombocytopeni, anemi, viktökning, huvudvärk, yrsel, hyperkolesterolemi (höga 
halter av kolesterol i blodet) och förhöjda leverenzymhalter. 
Vid akut transplantat-mot-värdsjukdom är de vanligaste biverkningarna som orsakas av Jakavi (kan 
förekomma hos fler än 1 av 10 användare) trombocytopeni, anemi, neutropeni, 
cytomegalovirusinfektion, sepsis (när bakterier och deras toxiner cirkulerar i blodet och orsakar 
organskada), urinvägsinfektioner, hyperkolesterolemi och förhöjda leverenzymhalter. 
Vid kronisk transplantat-mot-värdsjukdom är de vanligaste biverkningarna som orsakas av Jakavi (kan 
förekomma hos fler än 1 av 10 användare) trombocytopeni, anemi, neutropeni, hypertoni, huvudvärk, 
urinvägsinfektioner, hyperkolesterolemi och förhöjda leverenzymhalter. 
Kvinnor som är gravida eller ammar får inte ta Jakavi. En fullständig förteckning över biverkningar och 
restriktioner för Jakavi finns i bipacksedeln. 
Varför är Jakavi godkänt i EU? 
Europeiska läkemedelsmyndigheten (EMA) fann att fördelarna med Jakavi är större än riskerna och att 
Jakavi kan godkännas för försäljning i EU. 
Hos patienter med myelofibros som behandlas med Jakavi är minskningen av mjältens storlek och av 
symtomen av klinisk vikt och behandlingen leder till att patienternas livskvalitet förbättras. Vid 
polycytemia vera fann myndigheten att Jakavi är till nytta för patienter när behandling med 
hydroxikarbamid inte fungerar eller orsakar oacceptabla biverkningar. Vid behandling av transplantat-
mot-värdsjukdom har det visats att Jakavi minskar symtomen. 
Vad gäller säkerheten fann myndigheten att Jakavis biverkningar kan hanteras på lämpligt sätt. 
Vad görs för att garantera säker och effektiv användning av Jakavi? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Jakavi har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Jakavi kontinuerligt. Biverkningar 
som har rapporterats för Jakavi utvärderas noggrant och nödvändiga åtgärder vidtas för att skydda 
patienter. 
Mer information om Jakavi 
Den 23 augusti 2012 beviljades Jakavi ett godkännande för försäljning som gäller i hela EU. 
Mer information om Jakavi finns på EMA:s webbplats: ema.europa.eu/medicines/human/EPAR/jakavi. 
Denna sammanfattning uppdaterades senast 04-2022. 
Jakavi (ruxolitinib)  
EMA/189753/2022  
Sida 3/3 
 
 
 
