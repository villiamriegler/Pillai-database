EMA/570422/2018 
EMEA/H/C/004425 
Slenyto (melatonin) 
Sammanfattning av Slenyto och varför det är godkänt inom EU 
Vad är Slenyto och vad används det för? 
Slenyto är ett läkemedel för behandling av sömnlöshet hos barn och ungdomar (i åldern 2–18 år) som 
har 
• 
autismspektrumtillstånd, vilket är flera olika tillstånd som påverkar patientens sociala 
interaktioner, 
•  Smith-Magenis syndrom, som är ett tillstånd som kan leda till inlärningssvårigheter. 
Slenyto används efter att andra åtgärder inte fungerat, t.ex. att hålla sig till regelbundna sömnrutiner. 
Läkemedlet innehåller den aktiva substansen melatonin. 
Hur används Slenyto? 
Slenyto finns som tabletter (1 mg och 5 mg). Den normala dosen är 2 mg, som tas mellan 30 minuter 
och en timme före sänggåendet. Dosen kan höjas till högst 10 mg om läkemedlet inte har tillräcklig 
effekt. Läkaren ska granska behandlingen regelbundet, minst var 6:e månad, och bara fortsätta 
behandlingen om patienten drar nytta av den. 
Läkemedlet är receptbelagt. För att få mer information om hur du använder Slenyto, läs bipacksedeln 
eller tala med läkare eller apotekspersonal. 
Hur verkar Slenyto? 
Den aktiva substansen i Slenyto, melatonin, är ett naturligt förekommande hormon. Under normala 
förhållanden bildas det av en körtel i hjärnan som kallas tallkottkörteln (epifysen). Melatonin hjälper till 
att samordna kroppens sömncykel genom att påverka celler i specifika områden i hjärnan så att 
insomning kan ske. Melatoninhalten i blodet stiger vanligtvis efter mörkrets inbrott och når sin kulmen 
mitt i natten. Patienter med utvecklingsstörningar kan producera mindre melatonin, vilket leder till att 
sömnlöshet utvecklas. Slenyto ökar melatoninhalten i blodet, vilket gör att de kan sova. Genom att 
frisätta melatoninet långsamt under flera timmar efterliknar Slenyto den naturliga produktionen av 
melatonin i kroppen. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
Vilka fördelar med Slenyto har visats i studierna? 
Slenyto har visat sig vara effektivt när det gäller att förbättra sömntiden hos barn och ungdomar med 
neurologiska tillstånd, inräknat autismspektrumtillstånd och Smith-Magenis syndrom. I en huvudstudie 
på 125 patienter fick de som tog Slenyto i 13 veckor i genomsnitt 51 extra minuter av sömn varje natt, 
jämfört med 19 extra minuter för dem som fick placebo (en overksam behandling). Dessutom 
somnade barnen som tog Slenyto omkring 38 minuter tidigare än vanligt, medan de som tog placebo 
somnade 13 minuter tidigare. 
Alla patienter hade tidigare prövat andra åtgärder, såsom att hålla sig till regelbundna sömnrutiner, 
vilket inte fungerade. 
Vilka är riskerna med Slenyto? 
De vanligaste biverkningarna som orsakas av Slenyto (kan uppträda hos upp till 1 av 10 personer) är 
sömnighet, trötthet, humörsvängningar, huvudvärk, irritabilitet, aggressivitet och dagen-efter-effekt. 
En fullständig förteckning över biverkningar och restriktioner finns i bipacksedeln. 
Varför är Slenyto godkänt i EU? 
Det finns en hög andel barn med neurologiska tillstånd, såsom autismspektrumtillstånd och Smith-
Magenis syndrom, som också innefattar sömnlöshet och inte många tillgängliga behandlingar. 
Slenyto har visat sig förbättra sömntiderna hos dessa patienter, där patienterna som tog Slenyto sov 
51 extra minuter per natt, jämfört med 19 extra minuter med placebo. De biverkningar som setts med 
läkemedlet under 2 år förefaller lindriga eller måttliga, men ytterligare data över säkerheten på längre 
sikt behövs. 
Europeiska läkemedelsmyndigheten fann att fördelarna med Slenyto är större än riskerna och att 
Slenyto kan godkännas för försäljning i EU. 
Vad görs för att garantera säker och effektiv användning av Slenyto? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Slenyto har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Slenyto kontinuerligt. 
Biverkningar som har rapporterats för Slenyto utvärderas noggrant och nödvändiga åtgärder vidtas för 
att skydda patienterna. 
Mer information om Slenyto 
Mer information om Slenyto finns på EMA:s webbplats ema.europa.eu/Find medicine/Human 
medicines/European public assessment reports. 
Slenyto (melatonin) 
EMA/570422/2018 
Sida 2/2 
 
 
 
 
