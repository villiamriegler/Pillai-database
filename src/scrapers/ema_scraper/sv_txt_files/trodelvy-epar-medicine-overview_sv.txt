EMA/298444/2023 
EMEA/H/C/005182 
Trodelvy (sacituzumabgovitekan) 
Sammanfattning av Trodelvy och varför det är godkänt inom EU 
Vad är Trodelvy och vad används det för? 
Trodelvy är ett cancerläkemedel som används för att behandla vuxna med en typ av bröstcancer som 
kallas trippelnegativ bröstcancer. Vid trippelnegativ bröstcancer har cancercellerna inga receptorer 
(mål) för vissa hormoner på sin yta och producerar inte onormalt höga nivåer av ett protein som kallas 
HER2 (HER2-negativ). Till dessa patienter ges läkemedlet när det inte är möjligt att avlägsna cancern 
genom operation eftersom den har spridit sig till områden utanför bröstet (lokalt avancerad) eller till 
andra delar av kroppen (metastaserande). Det ges till patienter som tidigare har fått två eller flera 
systemiska behandlingar (dvs. behandlingar som påverkar hela kroppen), varav minst en mot 
avancerad sjukdom. 
Trodelvy används också för att behandla bröstcancer när cancercellerna har receptorer för vissa 
hormoner på sin yta (HR-positiva) och är HER2-negativa. Det ges till patienter som har genomgått 
endokrin behandling (hormonbehandling) samt tidigare fått två eller flera systemiska behandlingar när 
deras cancer inte kan avlägsnas genom operation eller är metastatisk. 
Trodelvy innehåller den aktiva substansen sacituzumabgovitekan. 
Hur används Trodelvy? 
Läkemedlet är receptbelagt. Det ska förskrivas och ges av hälso- och sjukvårdspersonal som har 
erfarenhet av att använda cancerläkemedel. Det ska ges i en miljö där det finns 
återupplivningsutrustning i händelse av att patienten utvecklar allvarliga allergiska reaktioner. 
Trodelvy ges genom infusion (dropp) i en ven dag 1 och dag 8 i en 3-veckorscykel som upprepas. 
Behandlingen kan fortsätta så länge den är effektiv och patienten inte får oacceptabla biverkningar. 
Alla patienter övervakas avseende eventuella reaktioner under infusionen och i minst 30 minuter 
därefter. Infusionsrelaterade reaktioner kan vara allvarliga och för att minska risken ska patienterna 
ges andra läkemedel före behandlingen med Trodelvy. Om patienten får infusionsrelaterade reaktioner 
kan läkaren sänka infusionshastigheten eller avbryta infusionen. 
För mer information om hur du använder Trodelvy, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Hur verkar Trodelvy? 
Den aktiva substansen i Trodelvy, sacituzumabgovitekan, består av två aktiva komponenter, nämligen 
en monoklonal antikropp (en typ av protein) som har kopplats ihop med en liten molekyl, SN-38. Den 
monoklonala antikroppen har utformats för att känna igen och binda till Trop-2, ett protein som finns 
på många bröstcancerceller. 
När den har bundit till Trop-2 tas läkemedlet upp av cellen där SN-38 aktiveras. SN-38 blockerar ett 
enzym som kallas topoisomeras I, som medverkar i kopieringen av cell-DNA som behövs för att bilda 
nya celler. Blockeringen av enzymet leder till att cancercellerna inte kan föröka sig och till att de till 
slut dör. 
Vilka fördelar med Trodelvy har visats i studierna? 
Trodelvy har jämförts med standardbehandling i en huvudstudie som omfattade 529 patienter med 
metastatisk eller lokalt avancerad trippelnegativ bröstcancer som tidigare fått två eller flera systemiska 
behandlingar (dvs. behandlingar som påverkar hela kroppen), varav minst en mot avancerad sjukdom. 
De patienter som tog Trodelvy levde i genomsnitt 4,8 månader utan att deras sjukdom förvärrades, 
jämfört med 1,7 månader för de patienter som fick standardbehandling. De patienter som fick Trodelvy 
levde i genomsnitt i 11,8 månader, jämfört med 6,9 månader för patienter som fick 
standardbehandling. 
I en annan huvudstudie jämfördes Trodelvy med en av fyra vanliga kemoterapibehandlingar som 
läkaren valt ut hos 543 patienter med HR-positiv, HER2-negativ metastaserande bröstcancer som 
tidigare hade fått hormonbehandling och minst två systemiska kemoterapibehandlingar. Patienter som 
fick Trodelvy levde i genomsnitt 5,5 månader innan deras sjukdom förvärrades, jämfört med 
4,0 månader för patienter som fick en annan behandling. De patienter som fick Trodelvy levde i 
genomsnitt i 14,4 månader, jämfört med 11,2 månader för patienter i den andra gruppen. 
Vilka är riskerna med Trodelvy? 
En fullständig förteckning över biverkningar och restriktioner för Trodelvy finns i bipacksedeln. 
De vanligaste biverkningarna som orsakas av Trodelvy (kan förekomma hos fler än 1 av 5 användare) 
är neutropeni (låga nivåer av neutrofiler, en typ av vita blodkroppar som bekämpar infektion), 
illamående, diarré, trötthet, alopeci (håravfall), anemi (låga nivåer av hemoglobin som kan orsaka 
trötthet och blek hud), förstoppning, kräkningar, minskad aptit, dyspné (andningssvårigheter) och 
buksmärta (magont). 
De vanligaste allvarliga biverkningarna inbegriper febril neutropeni (lågt antal vita blodkroppar med 
feber på grund av infektion), diarré, neutropeni och pneumoni (infektion i lungorna). 
Varför är Trodelvy godkänt i EU? 
Europeiska läkemedelsmyndigheten (EMA) fann att fördelarna med Trodelvy är större än riskerna och 
att Trodelvy kan godkännas för försäljning i EU. 
Trodelvy har visat betydelsefulla förbättringar av den totala överlevnaden hos patienter med 
metastatisk trippelnegativ bröstcancer som tidigare fått två eller flera systemiska behandlingar, varav 
minst en mot avancerad sjukdom. Liknande förbättringar kunde konstateras vad gäller hur länge 
patienterna levde utan att deras sjukdom förvärrades. Trodelvy har också visat betydelsefulla 
förbättringar hos kraftigt förbehandlade patienter med HR-positiv, HER2-negativ metastatisk 
bröstcancer. De flesta patienter i huvudstudierna hade metastatisk cancer, men EMA ansåg att 
Trodelvy (sacituzumabgovitekan)  
EMA/298444/2023 
Sida 2/3 
 
 
 
liknande fördelar kunde förväntas hos patienter med lokalt avancerad cancer som inte kan opereras 
bort. 
Vad gäller säkerheten anses Trodelvy ha betydande biverkningar jämfört med standardbehandlingar, 
exempelvis svår neutropeni och diarré, men dessa biverkningar anses vara hanterbara med läkemedel 
och dosjusteringar. 
Vad görs för att garantera säker och effektiv användning av Trodelvy? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Trodelvy har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Trodelvy kontinuerligt. 
Misstänkta biverkningar som har rapporterats för Trodelvy utvärderas noggrant och nödvändiga 
åtgärder vidtas för att skydda patienterna. 
Mer information om Trodelvy 
Den 22 november 2021 beviljades Trodelvy ett godkännande för försäljning som gäller i hela EU. 
Mer information om Trodelvy finns på EMA:s webbplats: 
ema.europa.eu/medicines/human/EPAR/trodelvy 
Denna sammanfattning uppdaterades senast 07-2023. 
Trodelvy (sacituzumabgovitekan)  
EMA/298444/2023 
Sida 3/3 
 
 
 
