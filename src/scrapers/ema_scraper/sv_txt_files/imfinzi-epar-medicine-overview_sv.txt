EMA/949093/2022 
EMEA/H/C/004771 
Imfinzi (durvalumab) 
Sammanfattning av Imfinzi och varför det är godkänt inom EU 
Vad är Imfinzi och vad används det för? 
Imfinzi är ett läkemedel som används för att behandla lungcancer. Det ges till vuxna patienter för att 
behandla följande typer av cancer: 
• 
Icke-småcellig lungcancer (NSCLC) som är lokalt avancerad (dvs. den har spridit sig till vävnader 
runt lungorna, men inte till andra delar av kroppen) och som inte kan avlägsnas genom kirurgi och 
inte förvärras efter strålningsbehandling och platinabaserad kemoterapi (läkemedel mot cancer). 
Imfinzi används som enda läkemedel och ges endast till patienter vars cancer producerar proteinet 
PD-L1. 
•  NSCLC som har metastaserat (spridit sig) utanför lungorna. Imfinzi ges tillsammans med 
tremelimumab (ett annat cancerläkemedel) och platinabaserad kemoterapi i de fall då cancern inte 
har några mutationer (förändringar) i EGFR- och ALK-generna. 
•  Småcellig lungcancer (SCLC) som har spridit sig i lungorna eller till andra delar av kroppen 
(utbredd SCLC) och som inte har behandlats tidigare. Imfinzi ges tillsammans med etoposid och 
antingen karboplatin eller cisplatin (kemoterapiläkemedel). 
•  Gallvägscancer (BTC), en cancer i gallgångarna (de rör som transporterar galla från levern och 
gallblåsan till tarmen). Läkemedlet ges i kombination med gemcitabin och cisplatin (andra 
cancerläkemedel) till patienter som inte har behandlats tidigare, när cancern inte kan avlägsnas 
genom kirurgi eller när den har metastaserat. 
•  Hepatocellulärt karcinom (HCC), som är en typ av levercancer. Läkemedlet ges till patienter som 
inte har behandlats tidigare och vars cancer är avancerad eller inte kan avlägsnas genom kirurgi. 
Läkemedlet används i kombination med tremelimumab. 
Imfinzi innehåller den aktiva substansen durvalumab. 
Hur används Imfinzi? 
Imfinzi är receptbelagt och behandlingen ska inledas och övervakas av en läkare med erfarenhet av att 
behandla cancer. Det ges som infusion (dropp) i en ven. 
Official address  Domenico Scarlattilaan 6  ●  1083 HS Amsterdam  ●  The Netherlands 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
 
  
 
 
 
Dosen av Imfinzi och hur ofta den ges beror på vilken typ av cancer som behandlas. Behandlingen kan 
fortsätta så länge patienten har nytta av den eller i upp till ett år vid lokalt avancerad NSCLC. 
Behandlingen kan avbrytas tillfälligt eller helt om patienten får allvarliga biverkningar. 
För mer information om hur du använder Imfinzi, läs bipacksedeln eller tala med läkare eller 
apotekspersonal. 
Hur verkar Imfinzi? 
Den aktiva substansen i Imfinzi, durvalumab, är en monoklonal antikropp, en typ av protein som 
utformats för att binda till proteinet PD-L1 som finns på ytan till många cancerceller. 
PD-L1 avaktiverar de immunceller som annars skulle angripa cancercellerna. Genom att binda till PD-
L1 och blockera dess effekter ökar Imfinzi immunsystemets förmåga att angripa cancercellerna och 
saktar på så vis ner sjukdomens utveckling. 
Vilka fördelar med Imfinzi har visats i studierna? 
Icke-småcellig lungcancer (NSCLC) 
I en huvudstudie på 713 patienter med lokalt avancerad NSCLC levde de patienter som fick Imfinzi i 
genomsnitt omkring 17 månader utan att deras sjukdom förvärrades, jämfört med 6 månader för dem 
som fick placebo (overksam behandling). Preliminära resultat visade också att den totala 
levnadslängden var längre för de patienter som fick Imfinzi än de patienter som fick placebo. 
I en annan huvudstudie på patienter med metastaserande NSCLC levde 338 patienter som fick Imfinzi i 
kombination med tremelimumab och kemoterapi i genomsnitt 14 månader, jämfört med 12 månader 
för de 337 patienter som enbart fick kemoterapi. De levde också längre utan att deras sjukdom 
förvärrades: i genomsnitt cirka 6 månader, jämfört med 5 månader för de patienter som endast fick 
kemoterapi. 
Småcellig lungcancer (SCLC) 
I en annan huvudstudie på 805 patienter med utbredd SCLC levde de patienter som fick Imfinzi 
tillsammans med kemoterapi i genomsnitt i 13 månader, jämfört med 10 månader för de patienter 
som enbart fick kemoterapi. 
Gallvägscancer (BTC) 
I en studie som omfattade 685 patienter med framskriden BTC levde de patienter som fick Imfinzi 
plus gemcitabin och cisplatin i genomsnitt i 12,8 månader, jämfört med 11,5 månader för de 
patienter som fick placebo plus gemcitabin och cisplatin. 
Hepatocellulärt karcinom (HCC) 
I en huvudstudie på patienter med avancerat HCC som inte hade behandlats tidigare ökade Imfinzi 
i kombination med tremelimumab patienternas totala levnadslängd, jämfört med 
standardbehandling (sorafenib). De patienter som fick Imfinzi plus tremelimumab (393 patienter) 
levde i genomsnitt i 16,4 månader, jämfört med 13,8 månader för de patienter som fick sorafenib 
(389 patienter). Hos omkring 20 procent av de patienter som behandlades på detta sätt krympte 
eller försvann tumören, och detta svar varade i genomsnitt i omkring 22 månader. Omkring 
5 procent av de patienter som fick sorafenib svarade på behandlingen och deras svar varade i 
genomsnitt i 18 månader. 
Imfinzi (durvalumab) 
EMA/949093/2022 
Sida 2/4 
 
 
 
Vilka är riskerna med Imfinzi? 
De vanligaste biverkningarna som orsakas av Imfinzi när det ges som enda läkemedel (kan förekomma 
hos fler än 1 av 10 användare) är hosta, infektion i näsa och hals, feber, diarré, buksmärta, utslag, 
klåda och hypotyreos (en underaktiv sköldkörtel). 
De vanligaste biverkningarna som orsakas av Imfinzi när det ges tillsammans med kemoterapi (kan 
förekomma hos fler än 1 av 10 användare) är leukopeni (låga nivåer av vita blodkroppar, däribland 
neutrofiler som bekämpar infektioner), anemi (låga nivåer av röda blodkroppar), illamående, trötthet, 
trombocytopeni (lågt antal blodplättar i blodet), förstoppning, minskad aptit, buksmärta, håravfall, 
kräkningar, diarré, feber, hudutslag, klåda, förhöjda nivåer av leverenzymer och hosta. 
De vanligaste biverkningarna som orsakas av Imfinzi när det ges tillsammans med tremelimumab och 
kemoterapi för behandling av icke-småcellig lungcancer (kan förekomma hos fler än 2 av 10 
användare) är anemi, illamående, neutropeni (låga nivåer av neutrofiler, en typ av vita blodkroppar 
som bekämpar infektioner), trötthet, utslag, trombocytopeni och diarré. De vanligaste allvarliga 
biverkningarna (kan förekomma hos fler än 1 av 5 användare) är neutropeni och anemi. Andra 
allvarliga biverkningar (kan förekomma hos upp till 1 av 10 användare) är pneumoni 
(lunginflammation), trombocytopeni, leukopeni, trötthet, neutropeni med feber, kolit (inflammation i 
tjocktarmen) och förhöjda nivåer av leverenzymer och lipas (ett enzym som bidrar till att bryta ner fett 
och som främst framställs i bukspottkörteln). 
De vanligaste biverkningarna som orsakas av Imfinzi när det ges tillsammans med tremelimumab för 
behandling av hepatocellulärt karcinom (kan förekomma hos fler än 1 av 10 användare) är perifert 
ödem (svullnad, framför allt i vrister och fötter) och förhöjd nivå av lipas. 
En fullständig förteckning över biverkningar och restriktioner som rapporterats för Imfinzi finns i 
bipacksedeln. 
Varför är Imfinzi godkänt i EU? 
Imfinzi visade sig öka den tid som patienter med lokalt avancerad icke-småcellig lungcancer levde utan 
att deras sjukdom förvärrades samt den totala levnadslängden för patienter med utbredd småcellig 
lungcancer eller gallvägscancer. I kombination med tremelimumab hade Imfinzi gynnsamma effekter 
hos patienter med NSCLC och för patienter med hepatocellulärt karcinom. Användningen av Imfinzi 
hos patienter med lokalt avancerad NSCLC är begränsad till de patienter vars cancer producerar PD-L1, 
eftersom en tydlig fördel endast visats i denna patientgrupp. Imfinzis biverkningar ansågs hanterbara 
och dess säkerhetsprofil ansågs godtagbar och i linje med den för liknande läkemedel. 
Europeiska läkemedelsmyndigheten (EMA) fann därför att fördelarna med Imfinzi är större än riskerna 
och att Imfinzi kan godkännas för försäljning i EU. 
Vad görs för att garantera säker och effektiv användning av Imfinzi? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Imfinzi har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Imfinzi kontinuerligt. 
Biverkningar som har rapporterats för Imfinzi utvärderas noggrant och nödvändiga åtgärder vidtas för 
att skydda patienter. 
Imfinzi (durvalumab) 
EMA/949093/2022 
Sida 3/4 
 
 
 
Mer information om Imfinzi 
Den 21 september 2018 beviljades Imfinzi ett godkännande för försäljning som gäller i hela EU. 
Mer information om Imfinzi finns på EMA:s webbplats: ema.europa.eu/medicines/human/EPAR/imfinzi. 
Denna sammanfattning uppdaterades senast xx-2023. 
Imfinzi (durvalumab) 
EMA/949093/2022 
Sida 4/4 
 
 
 
