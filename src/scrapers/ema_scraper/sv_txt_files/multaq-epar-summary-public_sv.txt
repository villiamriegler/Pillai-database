EMA/799985/2016 
EMEA/H/C/001043 
Sammanfattning av EPAR för allmänheten 
Multaq 
dronedaron 
Detta är en sammanfattning av det offentliga europeiska utredningsprotokollet (EPAR) för Multaq. Det 
förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Multaq ska användas. 
Praktisk information om hur Multaq ska användas finns i bipacksedeln. Du kan också kontakta din 
läkare eller apotekspersonal. 
Vad är Multaq och vad används det för? 
Multaq är ett läkemedel mot hjärtrytmrubbningar som används för att bibehålla normal hjärtrytm hos 
vuxna vars normala hjärtrytm återställts efter en period med persisterande eller paroxysmalt 
förmaksflimmer. Förmaksflimmer inträffar när förmaken (hjärtats översta rum) drar ihop sig snabbt 
och oregelbundet. Tillståndet kan vara kortvarigt (paroxysmalt) eller dröja kvar längre än några dagar 
(persisterande).  
Multaq ska endast förskrivas efter att alternativa behandlingsmöjligheter har övervägts. 
Multaq ska inte ges till patienter med systolisk vänsterkammardysfunktion (ett problem som drabbar 
hjärtats vänstra kammare) eller till patienter som har eller har haft hjärtsvikt (när hjärtat inte orkar 
pumpa ut tillräckligt med blod i kroppen). 
Multaq innehåller den aktiva substansen dronedaron. 
Hur används Multaq? 
Multaq är receptbelagt och behandlingen ska inledas och övervakas av specialistläkare.  
Multaq finns som tabletter (400 mg) och den rekommenderade dosen är en tablett två gånger om 
dagen som tas morgon och kväll tillsammans med föda. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2017. Reproduction is authorised provided the source is acknowledged. 
 
 
  
 
 
 
 
Hur verkar Multaq? 
Den aktiva substansen i Multaq, dronedaron, verkar framför allt genom att blockera de kanaler genom 
vilka laddade kaliumpartiklar transporteras in och ut ur hjärtats muskelceller. Ett ökat flöde av laddade 
partiklar framkallar för stor elektrisk aktivitet, vilket leder till förmaksflimmer och snabb hjärtrytm. 
Genom att minska flödet av kalium i kanalerna gör Multaq att sammandragningarna i förmaken blir 
långsammare, vilket förhindrar att flimmer uppkommer och sänker hjärtfrekvensen. 
Vilken nytta med Multaq har visats i studierna? 
Sex huvudstudier av Multaq utfördes på vuxna med förmaksflimmer. 
De första tre studierna omfattade 1 411 patienter och visade att Multaq var effektivare än placebo 
(overksam behandling) när det gällde att förebygga förmaksflimmer. De viktigaste effektmåtten var 
hur lång tid som behandlingen förhindrade en attack av förmaksflimmer eller förändringen av 
patientens hjärtrytm efter två veckor. I genomsnitt förhindrade Multaq förmaksflimmer i 116 dagar, 
jämfört med 53 dagar för placebobehandlingen. Hjärtrytmen sänktes med i genomsnitt 11,0 hjärtslag i 
minuten hos patienter som tog Multaq, jämfört med 0,7 hjärtslag i minuten hos patienter som fick 
placebobehandlingen. 
I den fjärde studien jämfördes Multaq med amiodaron (ett annat läkemedel mot förmaksflimmer) hos 
504 patienter.  Multaq var mindre effektivt än amiodaron när det gällde att bibehålla normal rytm: 
efter ett år hade förmaksflimret återkommit eller behandlingen avbrutits hos 75 procent av de 
patienter som tog Multaq, jämfört med 59 procent av patienterna som tog amiodaron. Det var dock 
vanligare att patienter tvingades avbryta behandlingen på grund av biverkningar bland de patienter 
som tog amiodaron. 
I den femte studien jämfördes Multaq med placebo hos nästan 5 000 patienter. Den gav ytterligare 
stöd för användningen av Multaq för att bibehålla normal hjärtrytm och minska hjärtfrekvensen. Denna 
studie visade också att det var färre sjukhusinläggningar på grund av kardiovaskulära problem 
(problem med hjärta och blodkärl), i synnerhet problem med koppling till förmaksflimmer, bland de 
patienter som behandlades med Multaq. 
I den sjätte studien (PALLAS) jämfördes Multaq med placebo hos patienter över 65 års ålder med 
permanent förmaksflimmer och flera riskfaktorer. Studien avbröts i förtid efter allvarliga 
kardiovaskulära händelser (som kardiovaskulär död, sjukhusinläggning av kardiovaskulära orsaker och 
stroke) hos vissa patienter som tog Multaq. 
Vilka är riskerna med Multaq? 
De vanligaste biverkningarna som orsakas av Multaq (uppträder hos fler än 1 av 10 patienter) är 
förhöjda halter av kreatinin i blodet (en nedbrytningsprodukt i musklerna), en förlängd ”QTc Bazett” 
(förändrad elektrisk aktivitet i hjärtat) och kongestiv hjärtsvikt (en typ av hjärtsjukdom), men denna 
biverkning uppträdde lika ofta hos patienter som fick placebo i kliniska studier. En fullständig 
förteckning över biverkningar som rapporterats för Multaq finns i bipacksedeln. 
Multaq får inte tas tillsammans med läkemedel som kan orsaka torsades de pointes (en typ av snabb 
hjärtrytm) eller tillsammans med dabigatran (ett läkemedel som ges för att förhindra 
blodproppsbildning). Det får inte ges till patienter som lidit av permanent förmaksflimmer sedan en 
okänd tid tillbaka eller om det pågått längre än sex månader och om läkaren beslutat att inte försöka 
återställa normal hjärtrytm. Det får inte heller ges till patienter med vissa andra hjärtproblem, såsom 
vissa problem med elektrisk aktivitet, mycket långsam hjärtrytm eller hjärtsvikt. 
Multaq  
EMA/799985/2016  
Sida 2/3 
 
 
 
 
Multaq får inte ges till patienter som har allvarliga problem med lever eller njurar. Det får inte heller 
ges till patienter som fått lever- eller lungskador efter behandling med amiodaron (ett annat läkemedel 
mot hjärtrytmrubbningar). En fullständig förteckning över restriktioner finns i bipacksedeln. 
Varför godkänns Multaq? 
Utifrån de bevis som lagts fram fann CHMP att nyttan med Multaq är större än riskerna och 
rekommenderade att Multaq skulle godkännas för försäljning. 
Multaq godkändes ursprungligen för att förhindra att flimret kommer tillbaka eller för att sänka 
hjärtfrekvensen (pulsen) hos vuxna som tidigare haft eller har icke-permanent förmaksflimmer. I 
september 2011 begränsades denna indikation till bibehållande av normal hjärtrytm vid persisterande 
eller paroxysmalt förmaksflimmer efter att normal hjärtrytm har återställts. Detta skedde efter en 
granskning av data som blivit tillgängliga sedan godkännandet för försäljning beviljades, bland annat 
data från PALLAS-studien.1 
Vad görs för att garantera säker användning av Multaq? 
Företaget som tillverkar Multaq måste förse vårdpersonal som ordinerar och lämnar ut läkemedlet i alla 
medlemsstater med en särskild förskrivningsguide. Förskrivningsguiden ska hjälpa vårdpersonal att 
använda Multaq på ett säkert sätt och att välja ut patienter som lämpar sig för behandling med 
läkemedlet. Guiden kommer även att innehålla information om när Multaq inte ska användas, om 
läkemedel som interagerar med Multaq och om behovet av att övervaka lever-, lung-, hjärt- och 
njurfunktionen före och under behandlingen. Dessutom kommer den att innehålla information om vilka 
råd man ska ge patienter som behandlas med Multaq. 
Rekommendationer och försiktighetsåtgärder som vårdpersonal och patienter ska iaktta för säker och 
effektiv användning av Multaq har också tagits med i produktresumén och bipacksedeln. 
Mer information om Multaq 
Den 26 november 2009 beviljade Europeiska kommissionen ett godkännande för försäljning av Multaq 
som gäller i hela EU. 
EPAR för Multaq finns i sin helhet på EMA:s webbplats ema.europa.eu/Find medicine/Human 
medicines/European Public Assessment Reports. Mer information om behandling med Multaq finns i 
bipacksedeln (ingår också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 11-2016. 
1 I samband med ett hänskjutningsförfarande enligt artikel 20 i förordning (EG) nr 726/2004.   
Multaq  
EMA/799985/2016  
Sida 3/3 
 
 
 
 
                                                
