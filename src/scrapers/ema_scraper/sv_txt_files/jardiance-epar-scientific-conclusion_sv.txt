Bilaga IV 
Vetenskapliga slutsatser 
1 
 
 
 
 
 
 
 
 
 
 
 
Vetenskapliga slutsatser  
Natrium-glukos kotransportör 2-hämmare (SGLT2) används tillsammans med kost och motion för 
patienter med typ 2-diabetes, antingen ensamt eller i kombination med andra diabetesläkemedel. 
SGLT2 uttrycks i proximala njurtubuli och ansvarar för huvuddelen av återresorptionen av filtrerat 
glukos från tubuluslumen. Genom att blockera verkan av SGLT2 gör dessa ämnen att mer glukos 
försvinner med urinen, vilket sänker glukoshalten i blodet via en mekanism som är oberoende av 
insulin. I EU finns det för närvarande tre SGLT2-hämmare som är godkända som enkelkomponent och 
som fast doskombination med metformin: kanagliflozin (Invokana och Vokanamet), dapagliflozin 
(Forxiga och Xigduo) samt empagliflozin (Jardiance och Synjardy). Exponeringen för dessa ämnen har 
globalt sett uppskattats till 565 000 patientår, 555 470 patientår, respektive 66 052 patientår. 
Diabetisk ketoacidos (DKA) är ett allvarligt och ofta livshotande tillstånd, vilket vanligtvis utvecklas hos 
diabetespatienter när insulinhalterna är för låga. I frånvaro av insulin växlar metabolismen om från att 
använda glykogenolys till lipolys som energikälla, vilket ger upphov till ketonkroppar. Ketonkroppar har 
lågt pKa och leder därför till acidos när de ansamlas i blodet. Detta kan delvis buffras genom 
bikarbonatbuffringssystemet, men detta system överutnyttjas snabbt, varför andra mekanismer måste 
verka för att kompensera acidosen. Dessutom leder de låga insulinhalterna tillsammans med en ökning 
av glukagonhalterna i plasma till att levern frisätter glukos. Glukosen utsöndras delvis via urinen, vilket 
leder till polyuri, dehydrering och kompensatorisk törst och polydipsi. DKA uppstår oftast hos patienter 
med typ 1-diabetes mellitus (T1DM) och åtföljs vanligtvis av höga glukoshalter i blodet (>250 mg/dl). 
I en studie med populationsbaserade DKA-frekvenser rapporterades incidensensen av DKA hos T2DM-
patienter som krävde inläggning på sjukhus vara 0,5 per 1 000 patientår. 
EMA utförde en sökning i Eudravigilance-databasen (EV) den 19 maj 2015 för de tre SGLT2-
hämmarna. Etthundratvå allvarliga och ibland livshotande fall av DKA som tydde på ett orsakssamband 
fastställdes hos T2DM-patienterna för de tre aktiva substanserna, vilket gav upphov till en 
säkerhetssignal. I flera av dessa rapporter var tecknen på tillståndet atypiska, där endast måttligt 
förhöjda glukoshalter i blodet observerades. Atypiska tecken på DKA hos patienter med typ 2-diabetes 
kan försena diagnosen och behandlingen. Fyrtiosex fall av DKA rapporterades även hos patienter som 
tog SGLT2-hämmare för T1DM, vilket för närvarande inte är en godkänd indikation för dessa 
produkter. Samma månad utfärdade USA:s livsmedelsverk (FDA) en säkerhetsvarning angående DKA 
för denna terapeutiska klass. Med tanke på allvaret i dessa fall och det allmänna mönster som ses för 
alla dessa läkemedel, begärde Europeiska kommissionen den 10 juni 2015, och enligt artikel 20 i 
förordning nr 726/2004, ett yttrande från EMA om huruvida godkännandet för försäljning av 
kanagliflozin-, dapagliflozin- och empagliflozin-innehållande läkemedel bör kvarstå, ändras, tillfälligt 
upphävas eller återkallas. 
Övergripande sammanfattning av den vetenskapliga utvärderingen av PRAC 
Efter att ha beaktat alla data som lämnats in av innehavarna av godkännande för försäljning från 
kliniska och icke-kliniska studier, rapporter efter godkännandet för försäljning och den publicerade 
litteraturen vad gäller risken för diabetisk ketoacidos (DKA) i samband med SGLT2-hämmare, fann 
PRAC att det inte går att utesluta en liten överrisk hos patienter med T2DM. DKA förekommer i 
allmänhet hos T1DM-patienter med höga glukoskoncentrationer i blodet. Rapporterade fall med SLGT2-
hämmare inträffade dock både hos patienter med T2DM liksom med T1DM. I flera fall var dessutom 
blodglukosvärdena endast måttligt förhöjda eller normala. Fall av DKA rapporterades med alla tre 
SGLT2 som för närvarande är godkända i EU, vilket tyder på en klasseffekt. Även om innehavarna av 
godkännande för försäljning uppskattade något olika incidenser var inte alla beräknade enligt de 
internationella normerna för incidensberäkning. Vidare användes olika inklusions- och 
exklusionskriterier i de kliniska utvecklingsprogrammen för produkterna, varför populationerna kanske 
inte delar samma risk vid baseline för DKA och man bör vara försiktig med all direkt jämförelse av 
2 
 
incidensen. Efter att ha granskat de tillgängliga uppgifterna ansåg PRAC att det inte fanns någon 
indikation på olika risker mellan produkterna. Detta stöds även av den troliga gemensamma 
verkningsmekanismen. Mot denna bakgrund ansåg PRAC att DKA bör inkluderas i 
produktinformationen till alla SGLT2-hämmare med frekvensen sällsynta.  
De atypiska tecken som fall av DKA uppvisar hos SGLT2-behandlade diabetespatienter, i kombination 
med de i övrigt icke-specifika symtomen hos patienter med DKA, kan försena diagnosen och därför 
leda till utvecklingen av allvarligare eller livshotande tillstånd. För att minimera denna risk ansåg PRAC 
att läkare och patienter bör få en varning i produktinformationen om att beakta risken för atypisk DKA 
vid icke-specifika symtom såsom illamående, kräkning, anorexi, buksmärta, alltför intensiv törst, 
andningssvårigheter, förvirring, ovanlig trötthet eller sömnighet. Patienterna bör få rådet att kontakta 
läkare för att testas med avseende på ketoacidos och att avbryta behandlingen med SGLT2-hämmare 
om DKA misstänks eller diagnostiseras. 
Dessutom ansåg PRAC att ”DKA med atypiska tecken” bör läggas till som en viktig identifierad risk i 
riskhanteringsplanen till dessa produkter. Flera säkerhetsstudier efter godkännandet för försäljning 
planeras eller pågår för jämförelse av incidensen av DKA vid SGLT2-hämmare och andra medel mot 
hyperglykemi. Vidare är innehavarna av godkännande för försäljning skyldiga att klargöra mekanismen 
bakom SGLT2-hämmare-inducerad DKA. Icke-kliniska mekanistiska studier för dapagliflozin- och 
empagliflozin-innehållande produkter planeras eller pågår redan. En sådan studie är innehavaren av 
godkännande för försäljning av kanagliflozin-innehållande produkter även skyldig att genomföra. Dessa 
studier förväntas bättre karakterisera risken för DKA och dess mekanism bör läggas in i 
riskhanteringsplanen till dessa produkter. Innehavarna av godkännande för försäljning bör dessutom 
utforska möjligheten att samla in plasmahormon i nya eller pågående prövningar för att identifiera 
hormonrubbningsmönster som kan bättre förklara SGLT2-hämmarnas verkningsmekanism vid 
ketoacidos. 
PRAC ansåg vidare att en risk för DKA, inräknat med atypiska tecken, även är förknippad med 
behandling med SGLT2-hämmare hos patienter med T1DM. Detta är inte en godkänd indikation för 
produkter som innehåller SGLT2-hämmare. Enligt begränsade data från kliniska prövningar uppstår 
DKA med vanlig frekvens hos T1DM-patienter. PRAC ansåg att denna information bör läggas in i 
produktinformationen och att vårdpersonalen, till följd av att SGLT2-hämmarnas säkerhet och effekt 
inte har fastställts för patienter med T1DM, bör påminnas om att dessa inte bör användas vid denna 
indikation. Planerade och pågående studier av läkemedelsanvändning för dapagliflozin- och 
empagliflozin-innehållande produkter förväntas ge mer information om omfattningen och typen av off 
label-användning. Innehavarna av godkännande för försäljning är skyldiga att lämna in de slutliga 
studierapporterna till EMA när de blir tillgängliga. Dessutom är innehavaren av godkännande för 
försäljning av kanagliflozin-innehållande produkter skyldig att genomföra en studie av 
läkemedelsanvändning, helst utifrån sekundära observationsdata via befintliga databaser. 
Riskhanteringsplanen till alla dessa produkter ska uppdateras med hänsyn till detta.  
Den relativt långa tiden till debuten som setts i kliniska prövningar tyder på att bidragande faktorer 
ligger bakom utvecklingen av DKA. Dessutom överensstämmer riskfaktorerna i fallen med de 
riskfaktorer som tidigare rapporterats i litteraturen och med patientpopulationens inneboende 
riskfaktorer (t.ex. patienter med låg beta-cellfunktionsreserv, begränsat födointag eller svår 
dehydrering, plötsligt minskad insulindos och ökade insulinbehov till följd av akut sjukdom, operation 
eller alkoholmissbruk). PRAC ansåg att dessa bör läggas in i produktinformationen och att läkarna bör 
beakta patientens sjukdomshistoria innan de inleder behandling med SGLT2-hämmare. Dessutom bör 
behandlingen avbrytas hos patienter som lagts in på sjukhus för större kirurgiska ingrepp eller akuta 
allvarliga sjukdomar. Dessutom rekommenderas inte återinsättning av SGLT2-hämmare till patienter 
med tidigare DKA medan de står på behandling om inte en annan tydlig påskyndande faktor har 
identifierats och försvunnit. Ingen undergrupp av populationen med ökad risk kunde identifieras från 
3 
 
analysen av fall som rapporterats i kliniska studier. Ingen definitiv slutsats kunde dras vad gäller 
dosförhållande eller skyddande eller förvärrande effekt av samtidigt administrerade läkemedel. Totalt 
sett var de rapporterade fallen dåligt dokumenterade och innehavarna av godkännande för försäljning 
ombeds att genomföra målinriktade uppföljningsformulär för att dokumentera sammanhängande 
information om fallen. 
PRAC fann att effekten av dessa produkter var tillräckligt påvisad vid deras för närvarande godkända 
indikationer vid monoterapi och i kombination som ett tillägg till kost och motion för att förbättra den 
glykemiska kontrollen hos vuxna T2DM-patienter.  
Sammanfattningsvis fann PRAC att nytta-riskförhållandet för produkter som innehåller SGLT2-
hämmare var fortsatt gynnsamt, förutsatt att de föreslagna ändringarna görs i produktinformationen 
och riskhanteringsplanen. 
Skäl till PRAC:s rekommendation 
Skälen är som följer: 
• 
• 
• 
• 
• 
• 
PRAC har beaktat förfarandet enligt artikel 20 i förordning (EG) nr 726/2004 som var följden 
av säkerhetsdata för läkemedel som innehåller SGLT2-hämmare. 
PRAC har granskat samtliga data som lämnats in av innehavarna av godkännandet för 
försäljning vad gäller risken för DKA i samband med produkter som innehåller SGLT2-hämmare 
och till stöd för effekten av produkter som innehåller SGLT2-hämmare.  
PRAC fann att effekten av dessa produkter var tillräckligt påvisad vid deras för närvarande 
godkända indikationer vid monoterapi och i kombination som ett tillägg till kost och motion för 
att förbättra den glykemiska kontrollen hos vuxna T2DM-patienter. 
PRAC drog slutsatsen att en liten överrisk för DKA i samband med behandlingen med SGLT2-
hämmare hos patienter med T2DM inte kunde uteslutas. Framför allt kan DKA med atypiska 
tecken uppstå i samband med SGLT2-hämmare. 
PRAC ansåg därför att risken för DKA bör minimeras genom att lägga in den i 
produktinformationen med en varning som för vårdpersonal och patienter betonar de möjliga 
atypiska tecknen på DKA som ska beaktas vid icke-specifika symtom, tillsammans med 
riskfaktorerna och rekommendationerna för behandlingsavbrott.  
PRAC drog vidare slutsatsen att en risk för DKA, däribland med atypiska tecken, också är 
förknippad med användningen av SGLT2-hämmare hos patienter med T1DM. Trots att detta 
inte är en godkänd indikation för produkter som innehåller SGLT2-hämmare, fann PRAC att 
vårdpersonalen bör varnas om denna risk och påminnas om att patienter med T1DM inte bör 
behandlas med SGLT2-hämmare.  
PRAC fann därför att nytta-riskförhållandet för Forxiga, XigDuo, Invokana, Vokanamet, Jardiance och 
Synjardy är fortsatt gynnsamt med beaktande av de avtalade ändringarna i produktinformationen.  
PRAC har därför rekommenderat ändring av villkoren för godkännandena för försäljning av produkter 
som innehåller SGLT2-hämmare.  
CHMP:s yttrande 
Efter att ha granskat PRAC:s rekommendation instämmer CHMP i PRAC:s övergripande slutsatser och 
skäl till rekommendation. 
4 
 
