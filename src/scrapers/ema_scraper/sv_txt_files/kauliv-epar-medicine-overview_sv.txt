EMA/883316/2022 
EMEA/H/C/004932 
Kauliv (teriparatid) 
Sammanfattning av Kauliv och varför det är godkänt inom EU 
Vad är Kauliv och vad används det för? 
Kauliv används för behandling av osteoporos (benskörhet) hos följande patientgrupper: 
•  Kvinnor efter klimakteriet. 
•  Män med förhöjd risk för frakturer. 
•  Män och kvinnor med förhöjd risk för frakturer på grund av långvarig behandling med 
glukokortikoider (en typ av steroider). 
Kauliv är en biosimilar (liknande biologiskt läkemedel), vilket innebär att Kauliv i hög grad liknar ett 
annat biologiskt läkemedel (”referensläkemedel”) som redan är godkänt i EU. Referensläkemedlet för 
Kauliv är Forsteo. Mer information om biosimilarer finns här. 
Kauliv innehåller den aktiva substansen teriparatid. 
Hur används Kauliv? 
Kauliv är receptbelagt. Läkemedlet finns som en förfylld penna och patienterna kan injicera sig själva 
när de har fått lära sig hur man gör. Den rekommenderade dosen är 20 mikrogram en gång om dagen 
som en injektion under huden i låret eller buken (magen). 
Läkemedlet kan användas i upp till två år. Patienten ska inte få mer än en sådan behandling under sin 
livstid. Patienterna ska ta tillskott av kalcium och D-vitamin om de inte får i sig tillräckligt av dessa 
ämnen via kosten. 
För mer information om hur du använder Kauliv, läs bipacksedeln eller tala med läkare eller 
apotekspersonal. 
Hur verkar Kauliv? 
Skelettet består av en vävnad som hela tiden bryts ner och byts ut. Osteoporos inträffar när tillväxten 
av ny benvävnad inte räcker för att ersätta den som bryts ner. Hos personer med osteoporos blir 
skelettet tunt och skört med tiden och bryts lättare. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
 
 
 
 
 
Osteoporos är vanligare hos kvinnor efter klimakteriet, då nivåerna av det kvinnliga könshormonet 
östrogen sjunker. Osteoporos kan också uppträda hos båda könen som en biverkning av långvarig 
behandling med glukokortikoider och på grund av andra riskfaktorer, t.ex. låg bentäthet, ålder eller 
hög benomsättning. 
Den aktiva substansen i Kauliv, teriparatid, är identisk med en del av det humana 
bisköldkörtelhormonet. Den verkar på samma sätt som hormonet och stimulerar benbildningen genom 
att verka på osteoblaster (celler som bygger upp ben). Den ökar också upptaget av kalcium från 
maten och förhindrar att för mycket kalcium försvinner med urinen. 
Vilka fördelar med Kauliv har visats i studierna? 
Laboratoriestudier där man jämförde Kauliv med Forsteo har visat att den aktiva substansen i Kauliv är 
mycket lik den i Forsteo vad gäller struktur, renhet och biologisk aktivitet. Studier har också visat att 
Kauliv producerar liknande halter av den aktiva substansen i kroppen som Forsteo. 
Eftersom Kauliv är en biosimilar behöver inte studierna om teriparatids effekt och säkerhet som utförts 
med Forsteo utföras på nytt med Kauliv. 
Vilka är riskerna med Kauliv? 
Kaulivs säkerhet har utvärderats och med de genomförda studierna som grund anses läkemedlets 
biverkningar vara jämförbara med dem som referensläkemedlet Forsteo ger upphov till. 
De vanligaste biverkningarna som orsakas av Kauliv (kan förekomma hos fler än 1 av 10 användare) 
är illamående, smärta i armar och ben, huvudvärk och yrsel. En fullständig förteckning över 
biverkningar som rapporterats för Kauliv finns i bipacksedeln. 
Kauliv får inte ges till patienter som har andra skelettsjukdomar, till exempel Pagets sjukdom, 
skelettcancer eller skelettmetastaser (cancer som spridit sig till skelettet), patienter som genomgått 
strålbehandling av skelettet eller patienter som har hyperkalcemi (höga kalciumnivåer i blodet), höga 
nivåer av alkalisk fosfatas (ett enzym) utan känd orsak eller allvarlig njursjukdom. Kauliv får heller inte 
användas under graviditet eller amning. 
En fullständig förteckning över restriktioner finns i bipacksedeln. 
Varför är Kauliv godkänt i EU? 
Europeiska läkemedelsmyndigheten (EMA) fann att det styrkts att Kauliv i enlighet med EU:s krav för 
biosimilarer i hög grad liknar Forsteo vad gäller struktur, renhet och biologisk aktivitet och att Kauliv 
fördelas i kroppen på samma sätt. 
Alla dessa data ansågs räcka för att dra slutsatsen att Kauliv kommer att verka på samma sätt som 
Forsteo vad gäller effekt och säkerhet vid dess godkända indikationer. Myndigheten fann därför att 
fördelarna med Kauliv är större än de konstaterade riskerna, liksom för Forsteo, och att Kauliv kan 
godkännas för försäljning i EU. 
Vad görs för att garantera säker och effektiv användning av Kauliv? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Kauliv har tagits med i produktresumén och bipacksedeln. 
Kauliv (teriparatid)  
EMA/883316/2022  
Sida 2/3 
 
 
 
Liksom för alla läkemedel övervakas de vetenskapliga uppgifterna för Kauliv kontinuerligt. Misstänkta 
biverkningar som har rapporterats för Kauliv utvärderas noggrant och nödvändiga åtgärder vidtas för 
att skydda patienter. 
Mer information om Kauliv 
Mer information om Kauliv finns på EMA:s webbplats: 
ema.europa.eu/medicines/human/EPAR/kauliv. 
Kauliv (teriparatid)  
EMA/883316/2022  
Sida 3/3 
 
 
 
