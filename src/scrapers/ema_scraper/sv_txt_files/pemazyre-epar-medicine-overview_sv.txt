EMA/95344/2021 
EMEA/H/C/005266 
Pemazyre (pemigatinib) 
Sammanfattning av Pemazyre och varför det är godkänt inom EU 
Vad är Pemazyre och vad används det för? 
Pemazyre är ett cancerläkemedel som används för att behandla vuxna med kolangiokarcinom 
(gallvägscancer) när cancercellerna har en onormal typ av receptor (mål) på sin yta som kallas FGFR2. 
Pemazyre används när cancern har spridit sig till andra delar av kroppen eller inte kan opereras bort 
och har förvärrats efter tidigare behandling med minst ett annat cancerläkemedel. 
Kolangiokarcinom är en sällsynt typ av cancer och Pemazyre klassificerades som särläkemedel (ett 
läkemedel som används vid sällsynta sjukdomar) den 24 augusti 2018. Mer information om 
klassificeringen som särläkemedel finns här: ema.europa.eu/medicines/human/orphan-
designations/eu3182066. 
Pemazyre innehåller den aktiva substansen pemigatinib. 
Hur används Pemazyre? 
Pemazyre finns som tabletter som ska tas genom munnen. Läkemedlet är receptbelagt och behandling 
ska inledas av en läkare med erfarenhet av att diagnostisera och behandla sjukdomen. Pemazyre tas i 
treveckorscykler där två veckor med dagliga doser följs av en vecka utan behandling. Behandlingen 
fortsätter så länge den är till nytta för patienten och biverkningarna är hanterbara. 
För mer information om hur du använder Pemazyre, läs bipacksedeln eller tala med läkare eller 
apotekspersonal. 
Hur verkar Pemazyre? 
Den aktiva substansen i Pemazyre, pemigatinib, tillhör en grupp läkemedel som kallas 
proteinkinashämmare. Den verkar genom att blockera aktiviteten hos en typ av receptor som kallas 
fibroblasttillväxtfaktorreceptor (FGFR). På cancercellernas yta finns onormala FGFR som är inblandade i 
cancerns tillväxt och spridning. Genom att blockera deras aktivitet hjälper Pemazyre till att minska 
cancerns tillväxt och spridning. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
 
Vilka fördelar med Pemazyre har visats i studierna? 
I en huvudstudie på 108 patienter med gallvägscancer och onormala FGFR2 visades Pemazyre vara 
effektivt när det gäller att minska cancerlesionernas storlek. Omkring 37 procent av patienterna 
uppvisade en minskning av cancern som i genomsnitt varade i 8 månader. 
Vilka är riskerna med Pemazyre? 
De vanligaste biverkningarna som orsakas av Pemazyre (kan förekomma hos fler än 1 av 10 
användare) är höga eller låga fosfatnivåer i blodet, alopeci (håravfall), diarré, problem med naglar, 
trötthet, illamående, dysgeusi (smakstörningar), stomatit (inflammation i munslemhinnan), 
förstoppning, ledsmärta, torrhet i mun, ögon och hud, hudutslag och domningar i handflator och 
fotsulor, låga natriumnivåer och höga kreatininnivåer i blodet, vilket kan vara tecken på njurproblem. 
Pemazyre får inte tas tillsammans med det växtbaserade läkemedlet johannesört. En fullständig 
förteckning över biverkningar och restriktioner för Pemazyre finns i bipacksedeln. 
Varför är Pemazyre godkänt i EU? 
Pemazyre anses effektivt för patienter med gallvägscancer som förvärrats trots minst en tidigare 
behandling och för vilka det inte finns någon annan godkänd behandling. Patienterna tolererar 
läkemedlets biverkningar om de övervakas noga och behandling sätts in vid behov. Europeiska 
läkemedelsmyndigheten (EMA) fann därför att fördelarna med Pemazyre är större än riskerna och att 
Pemazyre kan godkännas för försäljning i EU. 
Pemazyre har godkänts enligt reglerna om ”villkorat godkännande”. Detta innebär att det ska komma 
ytterligare uppgifter om detta läkemedel och att företaget är skyldigt att lämna dessa uppgifter. 
Europeiska läkemedelsmyndigheten kommer att granska ny information om produkten varje år och 
uppdatera denna sammanfattning när det behövs. 
Vilken information om Pemazyre saknas för närvarande? 
Eftersom Pemazyre har godkänts enligt reglerna om ”villkorat godkännande” ska företaget som 
marknadsför läkemedlet lämna in slutresultaten från huvudstudien om Pemazyres säkerhet och effekt 
och resultaten från en studie där Pemazyre jämförs med gemcitabin och cisplatin (andra 
cancerläkemedel) hos patienter med nydiagnostiserad gallvägscancer. 
Vad görs för att garantera säker och effektiv användning av Pemazyre? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Pemazyre har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Pemazyre kontinuerligt. 
Biverkningar som har rapporterats för Pemazyre utvärderas noggrant och nödvändiga åtgärder vidtas 
för att skydda patienter. 
Mer information om Pemazyre 
Mer information om Pemazyre finns på EMA:s webbplats: 
ema.europa.eu/medicines/human/EPAR/pemazyre. 
Pemazyre (pemigatinib)  
EMA/95344/2021 
Sida 2/2 
 
 
 
