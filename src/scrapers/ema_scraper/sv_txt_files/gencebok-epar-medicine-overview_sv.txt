EMA/353540/2020 
EMEA/H/C/005435 
Gencebok (koffeincitrat) 
Sammanfattning av Gencebok och varför det är godkänt inom EU 
Vad är Gencebok och vad används det för? 
Gencebok är ett stimulerande läkemedel som används för att behandla apné hos prematura spädbarn, 
ett tillstånd som innebär att för tidigt födda barn slutar andas under längre tid än 20 sekunder. 
Gencebok innehåller den aktiva substansen koffeincitrat. 
Det är ett ”hybridläkemedel”. Det innebär att det liknar ett referensläkemedel som innehåller samma 
aktiva substans, men i en annan styrka. Referensläkemedlet för Gencebok är Peyona. 
Hur används Gencebok? 
Gencebok är receptbelagt. En läkare med erfarenhet av att behandla nyfödda barn som behöver 
intensivvård ska påbörja behandlingen med läkemedlet. Läkemedlet ska endast ges vid en 
intensivvårdsenhet för nyfödda som är väl utrustad för nära övervakning av barnet. 
Dosen av Gencebok beräknas utifrån barnets vikt. Den första dosen (20 mg koffeincitrat per kg 
kroppsvikt) ges genom infusion (dropp) i en ven under 30 minuter med hjälp av utrustning för att noga 
kontrollera i vilken takt läkemedlet ges. För fortsatt behandling ges Gencebok i lägre doser (5 mg 
koffeincitrat per kg kroppsvikt) var 24:e timme. Dessa lägre doser kan ges antingen genom infusion 
under 10 minuter eller genom munnen (t.ex. genom en slang i magsäcken). Behandlingen fortsätter 
vanligen tills barnet kan andas tillräckligt bra under minst fem dagar. 
För mer information om hur Gencebok används, läs bipacksedeln eller tala med läkare eller 
apotekspersonal. 
Hur verkar Gencebok? 
Apné hos för tidigt födda barn uppstår eftersom den del av barnets hjärna som kontrollerar andningen 
(andningscentrum) inte är fullt utvecklad. 
Koffeincitrat, den aktiva substansen i Gencebok, blockerar effekten av adenosin. Adenosin är en 
naturlig substans som saktar ner aktiviteten i vissa delar av hjärnan, däribland andningscentrum. 
Genom att minska effekten av adenosin stimulerar koffeincitrat hjärnan att återställa andningen. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
Hur har Genceboks effekt undersökts? 
Fördelarna och riskerna med den aktiva substansen vid godkänd användning har redan studerats för 
referensläkemedlet, Peyona, och behöver inte studeras igen för Gencebok. 
Liksom för alla läkemedel har företaget lagt fram kvalitetsdata för Gencebok. Inga bioekvivalensstudier 
behövde göras för att undersöka om Gencebok tas upp på liknande sätt och ger samma nivå av den 
aktiva substansen i blodet som referensläkemedlet, detta eftersom Gencebok ges genom infusion i en 
ven, vilket gör att den aktiva substansen tillförs direkt i blodet. 
Det behövdes inte heller några bioekvivalensstudier av Gencebok när det gavs genom munnen. Detta 
beror på att Genceboks sammansättning är mycket lik referensläkemedlets, utom när det gäller styrka, 
och båda förväntas tas upp på samma sätt när de ges genom munnen. 
Vilka är fördelarna och riskerna med Gencebok? 
Eftersom Gencebok är ett generiskt läkemedel anses dess fördelar och risker vara desamma som för 
referensläkemedlet. 
Varför är Gencebok godkänt i EU? 
Europeiska läkemedelsmyndigheten (EMA) fann att det styrkts att Gencebok i enlighet med EU:s krav 
är likvärdigt med Peyona. Myndigheten fann därför att fördelarna med Gencebok är större än de 
konstaterade riskerna, liksom för Peyona, och att Gencebok kan godkännas för försäljning i EU. 
Vad görs för att garantera säker och effektiv användning av Gencebok? 
Företaget som marknadsför Gencebok kommer att tillhandahålla ett kort som ska visas på 
intensivvårdsenheter där läkemedlet kommer att användas. Kortet kommer att innehålla information, 
varningar och försiktighetsåtgärder för lämplig och säker användning av Gencebok som bland annat 
rör hur dosen ska beräknas och förskrivas. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Gencebok har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för läkemedlet kontinuerligt. 
Biverkningar som har rapporterats för Gencebok utvärderas noggrant och nödvändiga åtgärder vidtas 
för att skydda patienterna. 
Mer information om Gencebok 
Mer information om Gencebok finns på EMA:s webbplats: 
ema.europa.eu/medicines/human/EPAR/gencebok. Information om referensläkemedlet finns också på 
EMA:s webbplats. 
Gencebok (koffeincitrat)  
EMA/353540/2020  
Sida 2/2 
 
 
 
