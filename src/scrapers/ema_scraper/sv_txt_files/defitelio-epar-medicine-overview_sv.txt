EMA/549619/2019 
EMEA/H/C/002393 
Defitelio (defibrotid) 
Sammanfattning av Defitelio och varför det är godkänt inom EU 
Vad är Defitelio och vad används det för? 
Defitelio är ett läkemedel som används för behandling av allvarlig venös ocklusiv leversjukdom (VOD) 
hos patienter som genomgår hematopoetisk (blod-) stamcellstransplantation. VOD är en sjukdom som 
gör att venerna i levern täpps till och levern slutar att fungera som den ska. Defitelio ges till vuxna och 
barn från en månads ålder. 
Defitelio innehåller den aktiva substansen defibrotid. 
VOD är sällsynt och Defitelio klassificerades som särläkemedel (ett läkemedel som används vid 
sällsynta sjukdomar) den 29 juli 2004. Mer information om klassificeringen som särläkemedel finns 
här: ema.europa.eu/Find medicine/Human medicines/Rare disease designation. 
Hur används Defitelio? 
Defitelio är receptbelagt och måste förskrivas och ges av läkare som har erfarenhet av hanteringen av 
komplikationer efter blodstamcellstransplantation. Det ges genom infusion (dropp) i en ven under 
två timmar fyra gånger om dagen. Dosen beror på patientens kroppsvikt. Behandlingen ska pågå i 
minst tre veckor och fortsätta tills patienten inte längre har några symtom. För att få mer information 
om hur du använder Defitelio, läs bipacksedeln eller tala med läkare eller apotekspersonal. 
Hur verkar Defitelio? 
VOD är vanligtvis en komplikation till följd av en behandling som kallas ”myeloablativ kemoterapi”, 
som ges inför blodstamcellstransplantation. Myeloablativ kemoterapi används för att slå ut cellerna i 
patienternas benmärg innan de får friska stamceller. Läkemedlen som används för denna behandling 
kan skada den invändiga beklädnaden i leverns blodkärl och leda till den proppbildning och tilltäppning 
av kärlen som ses vid VOD. 
Den aktiva substansen i Defitelio, defibrotid, verkar genom att öka nedbrytningen av blodproppar. 
Dessutom kan defibrotid skydda cellerna i blodkärlens invändiga beklädnad. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
 
 
 
 
 
Vilka fördelar med Defitelio har visats i studierna? 
Allvarlig VOD har hög dödlighet på 75 procent eller högre. I en huvudstudie på 102 patienter med 
allvarlig VOD efter blodstamcellstransplantation jämfördes Defitelio med tidigare register över patienter 
som hade fått understödjande standardvård. Defitelio minskade dödligheten till 62 procent 100 dagar 
efter transplantationen, och 24 procent av patienterna hade inga symtom på allvarlig VOD efter 
100 dagar. 
Fördelarna med Defitelio sågs också i data från ett patientregister i USA (information om patienterna 
samlades in på standardsättet), där patienter med allvarlig VOD efter blodstamcellstransplantation som 
fick Defitelio plus standardvård hade bättre resultat än de som endast fick standardvård, inräknat 
högre överlevnadstal vid dag 100 (39 procent mot 31 procent) och en högre andel patienter vars VOD 
gick tillbaka (51 procent mot 29 procent). 
Vilka är riskerna med Defitelio? 
De vanligaste biverkningarna som orsakas av Defitelio är hypotoni (lågt blodtryck) och blödning. En 
fullständig förteckning över biverkningar som rapporterats för Defitelio finns i bipacksedeln. 
Defitelio får inte användas tillsammans med andra läkemedel som löser upp blodproppar. En 
fullständig förteckning över restriktioner finns i bipacksedeln. 
Varför är Defitelio godkänt i EU? 
Europeiska läkemedelsmyndigheten (EMA) fann att fördelarna med Defitelio är större än riskerna och 
att Defitelio kan godkännas för försäljning i EU. Defitelio hade visats förbättra överlevnaden för 
patienter med allvarlig VOD. Även om det inte var möjligt att utföra en studie med direkt jämförelse 
mellan Defitelio och placebo (overksam behandling) hade företaget tillräckliga data för att visa att 
överlevnadschanserna hade ökat hos patienter som behandlades med läkemedlet. De biverkningar som 
sågs, t.ex. blödningar, ansågs hanterbara och det var inte möjligt att med säkerhet fastställa om de 
orsakades av Defitelio. 
Defitelio har godkänts enligt reglerna om ”godkännande i undantagsfall”. Detta innebär att det inte 
varit möjligt att få fullständig information om Defitelio eftersom sjukdomen är sällsynt. 
Läkemedelsmyndigheten går varje år igenom all ny information som kan ha kommit fram och 
uppdaterar denna sammanfattning när det behövs. 
Vilken information om Defitelio saknas för närvarande? 
Eftersom Defitelio har godkänts enligt reglerna om ”godkännande i undantagsfall” måste företaget som 
marknadsför läkemedlet lämna in resultaten från en pågående studien om läkemedlets säkerhet vid 
användning för att förebygga VOD hos vuxna och barn som genomgår hematopoetisk 
stamcellstransplantation. Företaget kommer också att analysera data om transplantationsresultat hos 
VOD-patienter som har och inte har behandlats med Defitelio. 
Vad görs för att garantera säker och effektiv användning av Defitelio? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Defitelio har tagits med i produktresumén och 
bipacksedeln. 
Defitelio (defibrotid)  
EMA/549619/2019  
Sida 2/3 
 
 
 
Liksom för alla läkemedel övervakas de vetenskapliga uppgifterna för Defitelio kontinuerligt. 
Biverkningar som har rapporterats för Defitelio utvärderas noggrant och nödvändiga åtgärder vidtas 
för att skydda patienterna. 
Mer information om Defitelio 
Den 18 oktober 2013 beviljades Defitelio ett godkännande för försäljning som gäller i hela EU. 
Mer information om Defitelio finns på EMA:s webbplats ema.europa.eu/Find medicine/Human 
medicines/European public assessment reports. 
Denna sammanfattning uppdaterades senast 10-2019. 
Defitelio (defibrotid)  
EMA/549619/2019  
Sida 3/3 
 
 
 
