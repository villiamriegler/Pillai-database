EMA/404588/2023 
EMEA/H/C/005791 
Spikevax1 (mRNA-vaccin mot covid-19 
[nukleosidmodifierat]) 
Sammanfattning av Spikevax, inräknat dess anpassade vacciner, och varför 
det är godkänt inom EU 
Vad är Spikevax och vad används det för? 
Spikevax är ett vaccin avsett att förebygga sjukdomen covid-19 hos personer som är 6 månader eller 
äldre.  
Det ursprungligen godkända vaccinet Spikevax innehåller elasomeran, en molekyl av typen budbärar-
RNA (mRNA) med instruktioner om att framställa ett protein ur den ursprungliga stammen av SARS-
CoV-2, det virus som orsakar covid-19.  
Spikevax finns också som tre anpassade vacciner:  
•  Spikevax bivalent Original/Omicron BA.1 innehåller elasomeran och imelasomeran, en annan 
mRNA-molekyl med instruktioner om att framställa ett protein ur subvarianten omikron BA.1 av 
SARS-CoV-2.  
•  Spikevax Original/Omicron BA.4-5 innehåller elasomeran och davesomeran, en annan mRNA-
molekyl med instruktioner om att framställa ett protein ur subvarianterna omikron BA.4 och BA.5 
av SARS-CoV-2. 
•  Spikevax XBB.1.5 innehåller andusomeran, en mRNA-molekyl med instruktioner om att framställa 
ett protein ur subvarianten omikron XBB.1.5 av SARS-CoV-2. 
Spikevax och dess anpassade vacciner innehåller inte själva viruset och kan inte orsaka covid-19.  
Hur används Spikevax? 
Det ursprungligen godkända Spikevax-vaccinet ges till personer från 6 månaders ålder. Det ges som 
två injektioner med 28 dagars mellanrum mellan den första och den andra injektionen. Det ges 
vanligen i överarmsmuskeln, men vid vaccination av spädbarn och små barn kan det även ges i låret. 
En påfyllnadsdos av Spikevax kan ges till vuxna och barn från 6 års ålder, minst 3 månader efter 
primärvaccinationen med Spikevax eller ett annat mRNA-vaccin eller ett adenoviralt vektorvaccin.  
1 Hette tidigare COVID-19 Vaccine Moderna 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
 
 
 
 
 
 
 
Spikevax bivalent Original/Omicron BA.1 kan ges som en enkeldos till vuxna och barn från 6 års ålder, 
minst 3 månader efter primärvaccination eller en påfyllnadsdos med ett covid-19-vaccin.  
Spikevax bivalent Original/Omicron BA.4-5 och Spikevax XBB.1.5 ges som en enda injektion till vuxna 
och barn från 5 års ålder, oavsett deras tidigare covid-19-vaccinationshistorik. Hos barn i åldrar mellan 
6 månader och 4 år ges det som en enda injektion till de barn som tidigare fått primärvaccination mot 
covid-19 eller har haft sjukdomen, eller som två injektioner med 28 dagars mellanrum till de barn som 
varken vaccinerats mot covid-19 tidigare eller har haft sjukdomen. 
Ytterligare en dos av Spikevax eller Spikevax bivalent Original/Omicron BA.4-5 eller Spikevax XBB.1.5 
kan ges till vuxna och barn från 6 månaders ålder med kraftigt försvagat immunsystem.  
Vaccinet ska användas i enlighet med officiella rekommendationer som utfärdats av 
folkhälsomyndigheter på nationell nivå.  
För mer information om hur du använder Spikevax, inklusive information om de anpassade vaccinerna 
samt doser för olika åldersgrupper, läs bipacksedeln eller tala med läkare eller apotekspersonal.  
Hur verkar Spikevax? 
Spikevax verkar genom att förbereda kroppen för att försvara sig mot covid-19. Det innehåller en 
molekyl som kallas budbärar-RNA (mRNA) och som har fått instruktioner om att bilda spikeproteinet. 
Detta är ett protein på SARS-CoV-2-virusets yta som viruset använder för att ta sig in i kroppens 
celler. Proteinet kan skilja sig åt mellan de olika varianterna av viruset.  
När en person får vaccinet kommer cellerna att läsa mRNA-instruktionerna och tillfälligt bilda 
spikeproteinet. Personens immunsystem kommer då att uppfatta detta protein som främmande och 
bilda antikroppar och aktivera T-celler (vita blodkroppar) för att angripa det.  
Om personen efter att ha vaccinerats kommer i kontakt med SARS-CoV-2 kommer immunsystemet att 
känna igen viruset och vara berett att försvara kroppen mot det.  
Efter vaccination bryts mRNA:t i vaccinet ner och avlägsnas ur kroppen.  
Anpassade vacciner fungerar på samma sätt som det ursprungliga vaccinet och förväntas upprätthålla 
skyddet mot viruset eftersom de innehåller mRNA som mer exakt motsvarar de cirkulerande 
virusvarianterna. 
Vilka fördelar med Spikevax har visats i studierna? 
En mycket stor klinisk prövning visade att Spikevax, när det gavs i två doser, var effektivt för att 
förebygga covid-19 hos personer som var 18 år eller äldre. Prövningen omfattade sammanlagt 
omkring 30 000 personer. Den ena hälften fick vaccinet och den andra hälften fick overksamma 
injektioner. Personerna fick inte reda på om de hade fått vaccinet eller overksamma injektioner.  
Effekten beräknades hos omkring 28 000 personer i åldern 18–94 år som inte hade några tecken på 
tidigare infektion. Studien visade en minskning med 94,1 procent av antalet symtomatiska fall av 
covid-19 hos dem som fick vaccinet (11 av 14 134 som vaccinerades fick covid-19 med symtom), 
jämfört med dem som fick overksamma injektioner (185 av 14 073 som gavs overksamma injektioner 
fick covid-19 med symtom). Detta innebär att vaccinet visade sig ha en effekt på 94,1 procent i 
prövningen. Prövningen visade också en effekt på 90,9 procent hos deltagare med risk för svår covid-
19, däribland personer med kronisk lungsjukdom, hjärtsjukdom, fetma, leversjukdom, diabetes eller 
hivinfektion.  
Spikevax0F (mRNA-vaccin mot covid-19 [nukleosidmodifierat])  
EMA/404588/2023 
Sida 2/5 
 
 
 
En annan studie visade att en ytterligare dos av Spikevax ökade förmågan att bilda antikroppar mot 
SARS-CoV-2 hos organtransplantationspatienter med kraftigt försvagat immunsystem.  
Effekterna av Spikevax undersöktes också i en studie på över 3 000 barn i åldern 12–17 år. Studien 
visade att Spikevax gav ett antikroppssvar hos 12–17-åringar som var jämförbart med det hos unga 
vuxna (18–25 år), vilket mättes genom nivån av antikroppar mot SARS-CoV-2. Dessutom utvecklades 
inte covid-19 hos något av de 2 163 barn som fick vaccinet, jämfört med 4 av 1 073 barn som fick en 
overksam injektion. Dessa resultat gjorde det möjligt att dra slutsatsen att effekten av Spikevax hos 
barn i åldern 12–17 år liknar den hos vuxna.  
En ytterligare studie på tre grupper av barn som var antingen över 6 månader men under 2 år gamla 
eller i åldern 2–5 år eller 6–11 år, visade att Spikevax i dessa åldersgrupper gav ett antikroppssvar 
som var jämförbart med det hos unga vuxna (i åldern 18–25 år), vilket mättes genom nivån av 
antikroppar mot SARS-CoV-2. Dessa resultat visar att effekten av Spikevax hos barn i åldern 
6 månader till 11 år liknar den som ses hos vuxna.  
Ytterligare data visade att efterföljande doser, inklusive påfyllnadsdoser, leder till en ökning av 
nivåerna av antikroppar mot SARS-CoV-2.  
Baserat på tillgängliga data förväntas vacciner som anpassats särskilt för att skydda mot virusstammar 
som är i omlopp framkalla ett starkt immunsvar mot dessa stammar. 
Kan barn vaccineras med Spikevax?  
Det ursprungligen godkända Spikevax, Spikevax bivalent Original/Omicron BA.4-5 och Spikevax 
XBB.1.5 är godkända för vuxna och barn från 6 månaders ålder.  
Spikevax bivalent Original/Omicron BA.1 har godkänts för vuxna och barn från 6 års ålder.  
Kan personer med nedsatt immunförsvar vaccineras med Spikevax? 
Även om det är möjligt att personer med nedsatt immunförsvar inte svarar lika bra på vaccinet finns 
det inga särskilda betänkligheter om säkerheten. Personer med nedsatt immunförsvar kan fortfarande 
vaccineras eftersom riskerna med covid-19 är större för dessa personer.  
Personer med kraftigt nedsatt immunförsvar kan ges ytterligare en dos av Spikevax som en del av sin 
primärvaccination.  
Kan gravida eller ammande kvinnor vaccineras med Spikevax?  
Spikevax kan användas under graviditet.  
Ett stort antal data om gravida kvinnor som vaccinerats med Spikevax under andra eller tredje 
trimestern av graviditeten har analyserats och inte visat någon ökning av graviditetskomplikationer. 
Vid vaccination under graviditetens första trimester sågs inte heller någon ökad risk för missfall, även 
om dessa data var mer begränsade.  
Spikevax kan användas under amning. Uppgifter om kvinnor som ammat efter vaccinationen visar inte 
på några risker för biverkningar hos ammade spädbarn.  
Det finns för närvarande inga uppgifter om användningen av de anpassade vaccinerna hos gravida 
eller ammande kvinnor. Baserat på likheten med det ursprungligen godkända Spikevax-vaccinet, 
inräknat en jämförbar säkerhetsprofil, kan dock de anpassade vaccinerna användas under graviditet 
och amning.  
Spikevax0F (mRNA-vaccin mot covid-19 [nukleosidmodifierat])  
EMA/404588/2023 
Sida 3/5 
 
 
 
Kan personer med allergier vaccineras med Spikevax? 
Personer som redan vet om att de har en allergi mot någon av beståndsdelarna i vaccinet som anges i 
avsnitt 6 i bipacksedeln bör inte få vaccinet.  
Allergiska reaktioner (överkänslighet) har observerats hos personer som har fått vaccinet. Ett mycket 
litet antal fall av anafylaxi (svår allergisk reaktion) har inträffat. Liksom alla vacciner ska därför 
Spikevax, inklusive dess anpassade vacciner, ges under noggrann medicinsk övervakning med tillgång 
till lämplig medicinsk behandling ifall allergiska reaktioner skulle inträffa. Personer som får en allvarlig 
allergisk reaktion när de får en dos av Spikevax eller dess anpassade vacciner bör inte få efterföljande 
doser.  
Hur väl fungerar Spikevax för personer av olika etniska ursprung och kön? 
I de huvudsakliga kliniska prövningarna för Spikevax ingick personer av olika etniska ursprung och 
kön. Den höga skyddseffekten bestod oberoende av kön och etnisk tillhörighet.  
Vilka är riskerna med Spikevax? 
En fullständig förteckning över biverkningar och restriktioner för Spikevax finns i bipacksedeln. 
De vanligaste biverkningarna som orsakas av Spikevax är vanligen lindriga eller måttliga och avtar 
inom några dagar efter vaccinationen. Dessa omfattar smärta, rodnad och svullnad på injektionsstället, 
trötthet, frossa, feber, svullna eller ömma lymfkörtlar under armen, huvudvärk, muskel- och 
ledsmärta, illamående och kräkningar. De kan förekomma hos fler än 1 av 10 användare. Hos barn 
under 3 år är också irritabilitet, skrikande, sömnighet och aptitförlust mycket vanliga biverkningar 
(förekommer hos fler än 1 av 10 spädbarn). 
Nässelutslag och hudutslag på injektionsstället, som ibland uppstår mer än en vecka efter injektionen, 
hudutslag på andra delar av kroppen och diarré kan förekomma hos färre än 1 av 10 användare. Klåda 
på injektionsstället, yrsel och buksmärta kan förekomma hos färre än 1 av 100 användare. 
Ansiktssvullnad, som kan drabba personer som tidigare fått kosmetiska injektioner i ansiktet, 
muskelsvaghet i ena sidan av ansiktet (akut perifer ansiktsförlamning), parestesi (ovanliga 
förnimmelser i huden, såsom stickningar eller krypande känsla) och hypestesi (minskad känslighet för 
beröring, smärta och kyla/värme) kan förekomma hos färre än 1 av 1 000 användare.  
Myokardit (inflammation i hjärtmuskeln) och perikardit (inflammation i hjärtsäcken som omsluter 
hjärtat) kan förekomma hos upp till 1 av 10 000 användare.  
Ett mycket litet antal fall av erythema multiforme (röda hudområden med ett mörkrött mittparti 
omgärdat av blekare röda ringar) har konstaterats. Allergiska reaktioner har också uppstått hos 
personer som fått vaccinet, däribland ett mycket litet antal fall av svåra allergiska reaktioner 
(anafylaxi).  
Säkerheten för de anpassade vaccinerna är jämförbar med säkerheten för det ursprungliga godkända 
Spikevax-vaccinet.  
Varför är Spikevax godkänt i EU? 
Data har visat att det ursprungligen godkända Spikevax-vaccinet och dess anpassade vacciner orsakar 
produktion av antikroppar mot SARS-CoV-2 som kan skydda mot covid-19. Huvudprövningarna visade 
att det ursprungligen godkända vaccinet har hög effekt i alla åldersgrupper. De flesta biverkningarna 
är lindriga till måttliga och går över inom några dagar.  
Spikevax0F (mRNA-vaccin mot covid-19 [nukleosidmodifierat])  
EMA/404588/2023 
Sida 4/5 
 
 
 
Europeiska läkemedelsmyndigheten (EMA) fann därför att fördelarna med Spikevax, inräknat dess 
anpassade vacciner, är större än riskerna och att Spikevax kan godkännas för försäljning i EU.  
Spikevax fick ursprungligen ett villkorat godkännande eftersom fler uppgifter om vaccinet skulle komma. 
Företaget har lämnat omfattande information, däribland uppgifter om dess säkerhet och effekt och om 
hur väl Spikevax förebygger svår sjukdom. Vidare har företaget slutfört alla begärda studier om vaccinets 
farmaceutiska kvalitet. Det villkorade godkännandet har därför ändrats till standardgodkännande.  
Vad görs för att garantera säker och effektiv användning av Spikevax? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Spikevax och dess anpassade vacciner har tagits med i 
produktresumén och bipacksedeln.  
En riskhanteringsplan har också upprättats och innehåller viktig information om vaccinets säkerhet, 
hur ytterligare information ska samlas in och hur eventuella risker ska minimeras.  
Säkerhetsåtgärder för Spikevax och dess anpassade vacciner vidtas i enlighet med EU:s plan för 
säkerhetsövervakning av covid-19-vacciner för att se till att ny säkerhetsinformation snabbt samlas in 
och analyseras. Företaget som marknadsför Spikevax kommer att lämna regelbundna 
säkerhetsrapporter.  
Liksom för alla läkemedel övervakas de vetenskapliga uppgifterna för Spikevax och dess anpassade 
vacciner kontinuerligt. Misstänkta biverkningar utvärderas noggrant och nödvändiga åtgärder vidtas för 
att skydda patienterna.  
Mer information om Spikevax 
Den 6 januari 2021 beviljades COVID-19 Vaccine Moderna ett villkorat godkännande för försäljning 
som gäller i hela EU. Den 3 oktober 2022 ändrades detta godkännande till ett standardgodkännande 
för försäljning.  
Den 22 juni 2021 bytte vaccinet namn till Spikevax.  
Mer information om covid-19-vaccinerna finns på sidan med viktiga fakta om covid-19-vacciner.  
Mer information om Spikevax och dess anpassade vacciner finns på EMA:s webbplats: 
ema.europa.eu/medicines/human/EPAR/spikevax.  
Denna sammanfattning uppdaterades senast 09-2023.  
Spikevax0F (mRNA-vaccin mot covid-19 [nukleosidmodifierat])  
EMA/404588/2023 
Sida 5/5 
 
 
 
