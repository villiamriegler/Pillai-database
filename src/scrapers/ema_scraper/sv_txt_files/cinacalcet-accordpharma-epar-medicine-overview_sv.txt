EMA/65298/2020 
EMEA/H/C/005236 
Cinacalcet Accordpharma (cinakalcet) 
Sammanfattning av Cinacalcet Accordpharma och varför det är godkänt inom 
EU 
Vad är Cinacalcet Accordpharma och vad används det för? 
Cinacalcet Accordpharma används för att behandla följande tillstånd: 
•  Sekundär hyperparatyreoidism (överaktiva bisköldkörtlar) hos vuxna och barn från 3 års ålder med 
svår njursjukdom som kräver dialys (för att rena blodet från slaggprodukter). 
•  Hyperkalcemi (hög kalciumhalt i blodet) hos vuxna med cancer i bisköldkörtlarna eller med primär 
hyperparatyreoidism när bisköldkörtlarna inte kan opereras bort. 
Vid hyperparatyreoidism producerar bisköldkörtlarna i halsen för mycket bisköldkörtelhormon (PTH), 
vilket kan leda till höga kalciumhalter i blodet och skelett- och ledsmärta och deformationer i armar 
och ben. ”Sekundär” innebär att sjukdomen orsakas av ett annat tillstånd (svår njursjukdom), medan 
”primär” innebär att det inte finns någon annan orsak. 
Cinacalcet Accordpharma innehåller den aktiva substansen cinakalcet och är ett generiskt läkemedel. 
Det innebär att Cinacalcet Accordpharma innehåller samma aktiva substans och verkar på samma sätt 
som ett referensläkemedel som redan är godkänt i EU. Referensläkemedlet är Mimpara. Mer 
information om generiska läkemedel finns i dokumentet med frågor och svar här. 
Hur används Cinacalcet Accordpharma? 
Cinacalcet Accordpharma finns som tabletter på 30 mg, 60 mg och 90 mg som ska tas med mat eller 
strax efter en måltid. 
För patienter med sekundär hyperparatyreoidism är den rekommenderade startdosen för vuxna 30 mg 
en gång dagligen, medan den dagliga startdosen för barn beror på barnets vikt. Dosen justeras efter 
patientens PTH- och kalciumhalter. Yngre patienter som behöver mindre än 30 mg en gång dagligen 
bör få andra cinakalcet-innehållande läkemedel så att en lägre dos kan ges. 
För patienter med hyperkalcemi som också har cancer i bisköldkörtlarna eller primär 
hyperparatyreoidism är den rekommenderade startdosen av Cinacalcet Accordpharma 30 mg två 
gånger dagligen. Dosen ska ökas varannan till var fjärde vecka upp till 90 mg tre eller fyra gånger 
dagligen beroende på vad som är nödvändigt för att sänka kalciumhalten i blodet till normalnivå. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
 
Läkemedlet är receptbelagt. För mer information om hur Cinacalcet Accordpharma används, läs 
bipacksedeln eller tala med läkare eller apotekspersonal. 
Hur verkar Cinacalcet Accordpharma? 
Den aktiva substansen i Cinacalcet Accordpharma, cinakalcet, verkar genom att öka känsligheten hos 
de kalciumavkännande receptorerna på bisköldkörtlarna som reglerar utsöndringen av PTH. Genom att 
öka receptorernas känslighet leder cinakalcet till att bisköldkörtlarnas produktion av PTH minskar. 
Minskningen av PTH-halterna leder också till att kalciumhalten i blodet sjunker. 
Hur har Cinacalcet Accordpharmas effekt undersökts? 
Fördelarna och riskerna med den aktiva substansen vid de godkända användningarna har redan 
studerats för referensläkemedlet Mimpara och behöver inte studeras igen för Cinacalcet Accordpharma. 
Liksom för alla läkemedel har företaget lagt fram kvalitetsdata för Cinacalcet Accordpharma. Företaget 
har också visat i en studie att det är ”bioekvivalent” med referensläkemedlet. Två läkemedel är 
bioekvivalenta när de bildar samma halter av den aktiva substansen i kroppen och förväntas därmed 
ha samma effekt. 
Vilka är fördelarna och riskerna med Cinacalcet Accordpharma? 
Eftersom Cinacalcet Accordpharma är ett generiskt läkemedel och är bioekvivalent med 
referensläkemedlet anses dess fördelar och risker vara desamma som för referensläkemedlet. 
Varför är Cinacalcet Accordpharma godkänt i EU? 
Europeiska läkemedelsmyndigheten (EMA) fann att det styrkts att Cinacalcet Accordpharma i enlighet 
med EU:s krav har likvärdig kvalitet och är bioekvivalent med Mimpara. Myndigheten fann därför att 
fördelarna är större än de konstaterade riskerna, liksom för Mimpara, och att Cinacalcet Accordpharma 
kan godkännas för användning i EU. 
Vad görs för att garantera säker och effektiv användning av Cinacalcet 
Accordpharma? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Cinacalcet Accordpharma har tagits med i produktresumén 
och bipacksedeln. 
Liksom för alla läkemedel övervakas de vetenskapliga uppgifterna för Cinacalcet Accordpharma 
kontinuerligt. Biverkningar som har rapporterats för Cinacalcet Accordpharma utvärderas noggrant och 
nödvändiga åtgärder vidtas för att skydda patienterna. 
Mer information om Cinacalcet Accordpharma 
Mer information om Cinacalcet Accordpharma finns på EMA:s webbplats: 
ema.europa.eu/medicines/human/EPAR/cinacalcet-accordpharma. Information om referensläkemedlet 
finns också på EMA:s webbplats. 
Cinacalcet Accordpharma (cinakalcet) 
EMA/65298/2020  
Sida 2/2 
 
 
 
