EMA/629863/2019 
EMEA/H/C/004712 
Mayzent (siponimod) 
Sammanfattning av Mayzent och varför det är godkänt inom EU 
Vad är Mayzent och vad används det för? 
Mayzent är ett läkemedel som används för att behandla vuxna med en avancerad form av MS som 
kallas sekundärprogressiv multipel skleros (SPMS). 
Det ges till patienter med aktiv sjukdom, vilket innebär att patienterna fortfarande har skov eller att 
tecken på inflammation kan ses vid bilddiagnostik. 
Mayzent innehåller den aktiva substansen siponimod. 
Hur används Mayzent? 
Mayzent är receptbelagt och behandlingen ska inledas och övervakas av läkare med erfarenhet av att 
behandla MS. 
Mayzent finns som tabletter och ska tas en gång om dagen. Behandlingen inleds med en dos på 
0,25 mg per dag i två dagar. Dosen ökas sedan successivt för att nå upp till underhållsdosen på den 
sjätte dagen. Underhållsdosen är antingen 1 mg eller 2 mg per dag, beroende på hur snabbt 
patientens kropp kan bearbeta läkemedlet. Detta fastställs genom användning av en blod- eller 
salivtest för att mäta aktiviteten hos patientens leverenzym CYP2C9. 
För mer information om hur du använder Mayzent, läs bipacksedeln eller tala med läkare eller 
apotekspersonal. 
Hur verkar Mayzent? 
Vid MS angriper och skadar immunsystemet (kroppens försvarssystem) det skyddande höljet som 
omger nervcellerna i hjärnan och ryggmärgen. 
Den aktiva substansen i Mayzent, siponimod, blockerar verkan av vissa receptorer (mål) på celler som 
kallas sfingosin-1-fosfatreceptorer, som är involverade i lymfocyternas rörelser (immunceller) i 
kroppen. Genom att binda till dessa receptorer stoppar siponimod lymfocyter från att ta sig från 
lymfkörtlarna till hjärnan och ryggmärgen och begränsar därigenom de skador lymfocyterna orsakar 
vid MS. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
Vilka fördelar med Mayzent har visats i studierna? 
Mayzent visade sig vara effektivt när det gällde att fördröja sjukdomsprogression i en 3-årig 
huvudstudie på 1 651 patienter med sekundärprogressiv MS, varav 779 hade aktiv sjukdom med ett 
skov under loppet av 2 år eller andra tecken på inflammation vid bilddiagnostik. 
Sjukdomsprogression definierades som försämring av sjukdomen som var oberoende av ett skov och 
som varade i minst tre månader, vilket bedömdes med en standardskala som kallas EDSS. Under 
studien hade 25 procent av patienterna med aktiv sekundärprogressiv MS och som fick Mayzent 
sjukdomsprogression, jämfört med 35 procent av patienterna som fick placebo (overksam behandling). 
Vilka är riskerna med Mayzent? 
De vanligaste biverkningarna som orsakas av Mayzent (kan förekomma hos fler än 1 av 10 användare) 
är huvudvärk och hypertoni (högt blodtryck). 
Mayzent får inte ges till patienter som är överkänsliga (allergiska) mot siponimod, jordnötter, soja eller 
något annat innehållsämne i läkemedlet. Läkemedlet får inte heller ges till patienter som tidigare haft 
vissa allvarliga infektioner (s.k. progressiv multifokal leukoencefalopati eller kryptokockmeningit). 
Mayzent får inte heller ges till patienter med cancer och vissa immunstörningar på grund av dess 
inverkan på immunsystemet. Det får inte ges till patienter som nyligen haft stroke eller till patienter 
med vissa hjärtsjukdomar (på grund av sina effekter på hjärtfrekvens och blodtryck), allvarliga 
leversjukdomar eller till kvinnor som är gravida eller som kan bli gravida och inte använder effektiva 
preventivmedel. 
Mayzent får inte heller ges till patienter som har ärvt en gen som kallas CYP2C9*3 från båda 
föräldrarna, vilket gör dem oförmögna att bearbeta läkemedlet tillräckligt snabbt. En fullständig 
förteckning över biverkningar och restriktioner för Mayzent finns i bipacksedeln. 
Varför är Mayzent godkänt i EU? 
Mayzent var effektivt när det gällde att fördröja utvecklingen av sekundärprogressiv MS hos patienter 
med aktiv sjukdom. Läkemedlets positiva effekter påvisades dock inte hos patienter vars sjukdom inte 
är aktiv. Europeiska läkemedelsmyndigheten (EMA) fann därför att Mayzent endast bör ges till 
patienter vars sjukdom är aktiv med tecken på inflammation. 
Biverkningarna som orsakas av Mayzent liknar dem med ett annat läkemedel (fingolimod) som 
används vid MS och som verkar på ett liknande sätt, och biverkningarna anses godtagbara. 
Myndigheten fann därför att fördelarna med Mayzent är större än riskerna och att läkemedlet kan 
godkännas för användning i EU. 
Vad görs för att garantera säker och effektiv användning av Mayzent? 
Företaget som marknadsför Mayzent kommer att se till att läkare som förväntas förskriva läkemedlet 
får utbildningsmaterial, inklusive en checklista som omfattar nödvändig screening, förbehandling och 
långsiktig övervakning av patienterna. Materialet kommer att innehålla en vägledning för patienterna 
med viktig säkerhetsinformation om Mayzent, samt ett påminnelsekort för kvinnor som kan bli gravida. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Mayzent har också tagits med i produktresumén och 
bipacksedeln. 
Mayzent (siponimod)  
EMA/629863/2019 
Sida 2/3 
 
 
 
Liksom för alla läkemedel övervakas de vetenskapliga uppgifterna för Mayzent kontinuerligt. 
Biverkningar som har rapporterats för Mayzent utvärderas noggrant och nödvändiga åtgärder vidtas 
för att skydda patienterna. 
Mer information om Mayzent 
Mer information om Mayzent finns på EMA:s webbplats 
ema.europa.eu/medicines/human/EPAR/Mayzent. 
Mayzent (siponimod)  
EMA/629863/2019 
Sida 3/3 
 
 
 
