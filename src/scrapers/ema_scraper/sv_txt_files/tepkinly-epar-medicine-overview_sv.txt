EMA/342465/2023 
EMEA/H/C/005985 
Tepkinly (epkoritamab) 
Sammanfattning av Tepkinly och varför det är godkänt inom EU 
Vad är Tepkinly och vad används det för? 
Tepkinly är ett cancerläkemedel som används för att behandla vuxna patienter med diffust storcelligt 
B-cellslymfom (DLBCL) (en typ av blodcancer) vars cancer har kommit tillbaka (recidiverad) eller slutat 
svara på behandling (refraktär) efter minst två tidigare behandlingar. 
DLBCL är sällsynt och Tepkinly klassificerades som särläkemedel (ett läkemedel som används vid 
sällsynta sjukdomar) den 24 februari 2022. Mer information om klassificeringen som särläkemedel 
finns på EMA:s webbplats. 
Tepkinly innehåller den aktiva substansen epkoritamab. 
Hur används Tepkinly? 
Tepkinly är receptbelagt och behandling måste inledas och övervakas av en läkare med erfarenhet av 
att behandla cancer. Behandlingen ska ske på en plats med lämpligt medicinskt stöd för att hantera 
allvarliga biverkningar såsom cytokinfrisättningssyndrom (ett potentiellt livshotande tillstånd som 
orsakar feber, kräkningar, andfåddhet, huvudvärk och lågt blodtryck). 
Tepkinly ges som en injektion under huden i cykler på 28 dagar. Behandlingen inleds med injektioner 
på dag 1, 8 och 15 med ökande doser (så kallad dosupptrappning). Efter dosupptrappningen får 
patienterna hela dosen på vissa dagar i varje cykel. Behandlingen kan fortsätta tills sjukdomen 
förvärras eller patienten får oacceptabla biverkningar. 
Flera läkemedel ges före Tepkinly för att minska risken för cytokinfrisättningssyndrom. Patienterna ska 
också övervakas noga avseende allvarliga biverkningar som cytokinfrisättningssyndrom och 
immuneffektorcellsassocierat neurotoxicitetssyndrom (en neurologisk störning med symtom såsom 
problem med tal och skrift, förvirring och sänkt medvetandegrad), särskilt efter att ha fått den fulla 
dosen för första gången. 
För mer information om hur du använder Tepkinly, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Hur verkar Tepkinly? 
DLBCL är en cancer som påverkar B-cellerna, en typ av vita blodkroppar. Den aktiva substansen i 
Tepkinly, epkoritamab, är en antikropp (en typ av protein) som känner igen och binder till två mål 
samtidigt: CD20, ett protein som finns på ytan av B-celler (inklusive cancercellerna), och CD3, ett 
protein som finns på ytan av friska T-celler (celler i immunsystemet). Genom att binda till de båda 
proteinerna sammanför Tepkinly cancercellerna och T-cellerna. Detta hjälper T-cellerna att förstöra 
cancercellerna och bidrar till att kontrollera sjukdomen. 
Vilka fördelar med Tepkinly har visats i studierna? 
Fördelarna med Tepkinly utvärderades i en studie på 157 vuxna med DLBCL eller ett relaterat lymfom 
vars cancer hade kommit tillbaka eller inte svarat på behandling efter minst två andra behandlingar. I 
denna studie gavs Tepkinly i genomsnitt i fyra månader och jämfördes inte med andra läkemedel eller 
placebo (overksam behandling). Av patienterna med DLBCL uppvisade 62 procent (86 av 139) 
antingen ett fullständigt svar (inga tecken på cancer) eller ett partiellt svar på Tepkinly. Svaret 
kvarstod i genomsnitt i cirka 16 månader. 
Vilka är riskerna med Tepkinly? 
En fullständig förteckning över biverkningar och restriktioner för Tepkinly finns i bipacksedeln. 
De vanligaste biverkningarna som orsakas av Tepkinly (kan förekomma hos fler än 1 av 5 användare) 
är cytokinfrisättningssyndrom, trötthet, neutropeni (låga nivåer av neutrofiler, en typ av vita 
blodkroppar som bekämpar infektion), reaktioner på injektionsstället, smärta i muskler och skelett, 
buksmärta, feber, illamående och diarré. 
Den vanligaste allvarliga biverkningen (kan förekomma hos fler än 3 av 10 användare) är 
cytokinfrisättningssyndrom. 
Varför är Tepkinly godkänt i EU? 
Patienter med DLBCL vars cancer har kommit tillbaka eller inte har svarat på minst två tidigare 
behandlingar har begränsade behandlingsalternativ. Behandling med Tepkinly har visat sig ge ett 
kliniskt meningsfullt och varaktigt svar. Även om allvarliga biverkningar, särskilt 
cytokinfrisättningssyndrom och immuneffektorcellsassocierat neurotoxicitetssyndrom, kan förekomma, 
ansågs de vara hanterbara med lämpliga åtgärder. Europeiska läkemedelsmyndigheten (EMA) fann 
därför att fördelarna med Tepkinly är större än riskerna och att Tepkinly kan godkännas för försäljning 
i EU. 
Tepkinly har godkänts enligt reglerna om ”villkorat godkännande”. Detta innebär att EMA fann att 
fördelarna med Tepkinly är större än riskerna, men att företaget kommer att behöva lämna ytterligare 
belägg efter godkännandet. 
Villkorat godkännande beviljas på grundval av mindre omfattande data än vad som normalt krävs. Det 
beviljas för läkemedel som tillgodoser ett ouppfyllt medicinskt behov av att behandla allvarliga 
sjukdomar och när fördelarna med att ha dem tillgängliga tidigare uppväger riskerna vid användning 
av läkemedlen i väntan på ytterligare belägg. EMA kommer att granska ny information om produkten 
varje år tills uppgifterna blir fullständiga och uppdatera denna sammanfattning när det behövs. 
Eftersom Tepkinly godkändes enligt reglerna om villkorat godkännande var företaget som marknadsför 
Tepkinly vid tidpunkten för godkännandet skyldigt att lämna uppdaterade resultat från huvudstudien. 
Tepkinly (epkoritamab)  
EMA/342465/2023 
Sida 2/3 
 
 
 
Företaget var också skyldigt att lämna in resultat från en studie där Tepkinly jämfördes med annan 
immunkemoterapi hos patienter med recidiverat eller refraktärt DLBCL. 
Vad görs för att garantera säker och effektiv användning av Tepkinly? 
Företaget som marknadsför Tepkinly kommer att förse patienterna med ett varningskort med 
information om riskerna med de allvarliga biverkningarna cytokinfrisättningssyndrom och 
immuneffektorcellsassocierat neurotoxicitetssyndrom samt instruktioner om när de ska kontakta sin 
läkare om de upplever symtom. Företaget kommer också att tillhandahålla slutresultaten av en studie 
med Tepkinly för att bekräfta den rekommenderade dosens säkerhet och fördelar. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Tepkinly har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Tepkinly kontinuerligt. 
Misstänkta biverkningar som har rapporterats för Tepkinly utvärderas noggrant och nödvändiga 
åtgärder vidtas för att skydda patienterna. 
Mer information om Tepkinly finns på EMA:s webbplats: 
ema.europa.eu/medicines/human/EPAR/tepkinly. 
Tepkinly (epkoritamab)  
EMA/342465/2023 
Sida 3/3 
 
 
 
 
 
