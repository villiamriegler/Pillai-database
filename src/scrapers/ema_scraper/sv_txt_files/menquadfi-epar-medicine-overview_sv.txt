EMA/537720/2020 
EMEA/H/C/005084 
MenQuadfi (konjugatvaccin mot meningokocker grupp A, 
C, W135 och Y) 
Sammanfattning av MenQuadfi och varför det är godkänt inom EU 
Vad är MenQuadfi och vad används det för? 
MenQuadfi är ett vaccin som används för att skydda vuxna och barn från 12 månaders ålder mot 
invasiv meningokocksjukdom orsakad av fyra grupper av Neisseria meningitidis-bakterier (grupp A, C, 
W och Y). Invasiv sjukdom uppstår när bakterierna sprids i kroppen och orsakar allvarliga infektioner 
som exempelvis meningit (infektion i membranen som omger hjärnan och ryggraden) och sepsis 
(blodförgiftning). 
Vaccinet innehåller substanser från det yttre höljet på N. meningitidis-bakterierna. 
Hur används MenQuadfi? 
MenQuadfi ges som en engångsinjektion i överarmsmuskeln eller på sidan av låret. Vissa personer kan 
få en boosterdos. 
MenQuadfi är receptbelagt och ska ges i enlighet med de officiella rekommendationerna. För mer 
information om hur du använder MenQuadfi, läs bipacksedeln eller tala med läkare eller 
apotekspersonal. 
Hur verkar MenQuadfi? 
MenQuadfi är ett vaccin. Vacciner verkar genom att de förbereder immunsystemet (kroppens naturliga 
försvar) för att skydda kroppen mot en viss sjukdom. 
MenQuadfi innehåller små mängder socker från det yttre höljet på fyra grupper av N. meningitidis-
bakterier: A, C, W och Y. När en person får vaccinet uppfattar immunsystemet sockret som främmande 
och bildar antikroppar mot det. Om personen i framtiden kommer i kontakt med bakterierna kommer 
dessa antikroppar, tillsammans med andra komponenter i immunsystemet, att kunna bekämpa 
bakterierna på ett effektivare sätt och skyddar därigenom personen mot sjukdomen. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
 
Vilka fördelar med MenQuadfi har visats i studierna? 
Förmågan hos MenQuadfi att sätta i gång produktionen av antikroppar (immunogenicitet) utvärderades 
i sju huvudstudier som omfattade över 9 000 deltagare från ett års ålder. MenQuadfi jämfördes med 
flera andra liknande vacciner mot N. meningitidis. Resultaten visade att en engångsinjektion av 
MenQuadfi var lika effektiv som de andra vaccinerna för att stimulera kroppen att bilda antikroppar 
som skulle skydda mot de fyra typerna av N. meningitidis. 
Vilka är riskerna med MenQuadfi? 
De vanligaste biverkningarna som orsakas av MenQuadfi (kan förekomma hos fler än 1 av 10 
användare) är huvudvärk, muskelsmärta, allmän sjukdomskänsla och smärta på injektionsstället. En 
fullständig förteckning över biverkningar och restriktioner för MenQuadfi finns i bipacksedeln. 
Varför är MenQuadfi godkänt i EU? 
MenQuadfi har visat sig vara minst lika effektivt som liknande vaccin för att stimulera ett immunsvar 
mot de fyra grupperna av N. meningitidis-bakterier hos personer i olika åldersgrupper. Dessutom har 
MenQuadfi en god toleransnivå och det fanns inga rapporter om allvarliga eller oväntade biverkningar. 
Europeiska läkemedelsmyndigheten (EMA) fann därför att fördelarna med MenQuadfi är större än 
riskerna och att MenQuadfi kan godkännas för försäljning i EU. 
Vad görs för att garantera säker och effektiv användning av MenQuadfi? 
Företaget som marknadsför MenQuadfi kommer att slutföra studier för att bedöma effekterna av en 
andra dos av vaccinet (en boosterdos) efter tidigare vaccination med MenQuadfi eller ett liknande 
vaccin. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av MenQuadfi har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för MenQuadfi kontinuerligt. 
Biverkningar som har rapporterats för MenQuadfi utvärderas noggrant och nödvändiga åtgärder vidtas 
för att skydda patienter. 
Mer information om MenQuadfi 
Mer information om MenQuadfi finns på EMA:s webbplats: 
ema.europa.eu/medicines/human/EPAR/menQuadfi 
MenQuadfi (konjugatvaccin mot meningokocker grupp A, C, W135 och Y)  
EMA/537720/2020 
Sida 2/2 
 
 
 
