den 26 juni 2020 
EMA/338421/2020 
EMEA/H/C/005233 
Återkallande av ansökan om godkännande för försäljning 
av Sondelbay (teriparatid) 
Accord Healthcare S.L.U. återkallade sin ansökan om godkännande för försäljning för Sondelbay som 
var avsett för behandling av osteoporos (en sjukdom som orsakar benskörhet). 
Företaget återkallade sin ansökan den 19 juni 2020. 
Vad är Sondelbay och vad skulle det användas för? 
Sondelbay skulle användas för behandling av osteoporos hos postmenopausala kvinnor och hos män 
med förhöjd frakturrisk. Det skulle också användas till män och kvinnor med förhöjd risk för frakturer 
på grund av långvarig behandling med glukokortikoider (en typ av steroider). 
Sondelbay innehåller den aktiva substansen teriparatid och skulle finnas som injektionsvätska, lösning 
i förfyllda injektionspennor. 
Hur verkar Sondelbay? 
Osteoporos inträffar när det inte bildas tillräckligt med ny benvävnad för att ersätta den som bryts ner 
naturligt, något som kan ses hos kvinnor efter klimakteriet. Gradvis blir skelettets ben då tunna och 
sköra och bryts lättare. Osteoporos kan också uppträda hos båda könen som en biverkning av 
behandling med glukokortikoider. 
Den aktiva substansen i Sondelbay, teriparatid, är identisk med en del av det humana 
bisköldkörtelhormonet och verkar på osteoblaster (benbildande celler) på ett liknande sätt för att 
stimulera benbildning. Den ökar också upptaget av kalcium från maten och förhindrar att för mycket 
kalcium försvinner med urinen. 
Sondelbay var en biosimilar (liknande biologiskt läkemedel). Det betyder att det förväntades i hög grad 
likna ett annat biologiskt läkemedel, (referensläkemedlet), som redan godkänts i EU. 
Referensläkemedlet för Sondelbay var Forsteo. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
  
 
 
 
 
 
 
Vad har företaget lämnat in som stöd för sin ansökan? 
Företaget lade fram laboratoriestudier där man jämförde Sondelbay med Forsteo som skulle visa att 
den aktiva substansen i Sondelbay är mycket lik den i Forsteo vad gäller uppbyggnad, renhet och 
biologisk aktivitet. Eftersom Sondelbay var en biosimilar behövde inte studierna om teriparatids effekt 
och säkerhet som utförts med Forsteo utföras på nytt med Sondelbay. Emellertid utfördes en studie på 
50 friska män och 49 friska postmenopausala kvinnor för att visa att Sondelbay och Forsteo 
distribueras i kroppen på samma sätt. 
Hur långt hade utvärderingen kommit när ansökan drogs tillbaka? 
Ansökan drogs tillbaka efter att Europeiska läkemedelsmyndigheten hade utvärderat informationen 
från företaget och förberett frågor till företaget. Vissa frågetecken kvarstod när myndigheten hade 
utvärderat företagets svar på den sista omgången frågor. 
Vad rekommenderade myndigheten vid den tidpunkten? 
Efter genomgång av de inlämnade uppgifterna och företagets svar på myndighetens frågor hyste 
myndigheten vid tidpunkten för återkallandet vissa betänkligheter och ansåg preliminärt att Sondelbay 
inte skulle ha kunnat godkännas för behandling av osteoporos hos postmenopausala kvinnor och hos 
män med förhöjd frakturrisk. 
Myndigheten fann det oroande att läkemedlets distribution i kroppen inte hade fastställts fullständigt 
eftersom en inspektion avslöjat problem med hur huvudstudien hade utförts. De fynd som 
identifierades under inspektionen väcker tvivel över studieresultatens tillförlitlighet, och därmed över 
huruvida produkten kan anses vara mycket lik Forsteo. Dessutom noterade myndigheten att det 
behövdes mer data om hur den förfyllda injektionspennan skulle tillverkas och monteras. 
Vid tidpunkten för återkallandet ansåg därför myndigheten att nyttan med Sondelbay inte övervägde 
riskerna. 
Vilka skäl angav företaget till att dra tillbaka sin ansökan? 
I skrivelsen till myndigheten om att ansökan återkallas uppgav företaget att de återkallade sin ansökan 
på grund av problemen med huvudstudien som jämförde distributionen av dess produkt och Forsteo i 
kroppen. 
Vilka följder får återkallandet för patienter som deltar i kliniska 
prövningar? 
Företaget informerade myndigheten om att återkallandet inte får några följder för patienter som deltar 
i kliniska prövningar med Sondelbay. 
Om du deltar i en klinisk prövning och behöver mer information om din behandling kan du kontakta 
läkaren i den kliniska prövningen. 
Återkallande av ansökan om godkännande för försäljning av Sondelbay (teriparatid)  
EMA/338421/2020  
Sida 2/2 
 
 
 
