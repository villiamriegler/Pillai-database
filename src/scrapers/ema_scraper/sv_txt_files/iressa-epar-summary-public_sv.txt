European Medicines Agency  
Ref.dok.  EMEA/280173/2009 
EMEA/H/C/1016 
Iressa 
gefitinib 
Sammanfattning av EPAR för allmänheten 
Detta är en sammanfattning av det offentliga europeiska utredningsprotokollet (EPAR). Det 
förklarar hur Kommittén för humanläkemedel (CHMP) bedömt de studier som gjorts och hur den 
kommit fram till sina rekommendationer om hur läkemedlet ska användas. 
Vill du ha mer information om sjukdomen eller behandlingen kan du läsa bipacksedeln (ingår 
också i EPAR) eller kontakta din läkare eller ditt apotek. Läs de vetenskapliga slutsatserna (ingår 
också i EPAR) om du vill ha mer information om vad CHMP bygger sina rekommendationer på. 
Vad är Iressa? 
Iressa är ett läkemedel som innehåller den aktiva substansen gefitinib. Det finns som bruna tabletter 
(250 mg). 
Vad används Iressa för? 
Iressa används för att behandla vuxna med icke småcellig lungcancer som är lokalt avancerad eller 
metastaserad (d.v.s. att cancercellerna har spritt sig från det ursprungliga stället till andra delar av 
kroppen). Det används till patienter där cancercellerna har en mutation i de gener som bildar ett 
protein som heter epidermal tillväxtfaktorreceptor (EGFR). 
Hur används Iressa? 
Behandlingen med Iressa ska påbörjas och övervakas av en läkare som har erfarenhet av 
cancerbehandling. Den rekommenderade dosen är en tablett en gång dagligen. Tabletten kan röras ut i 
vatten för patienter som har svårt att svälja. 
Hur verkar Iressa? 
Den aktiva substansen i Iressa, gefitinib, är en proteintyrosinkinashämmare. Det betyder att den 
blockerar en viss sorts enzymer som kallas tyrosinkinaser. Sådana enzymer återfinns på ytan av 
cancerceller – ett exempel är EGFR som finns på ytan av celler från icke småcellig lungcancer. EGFR 
är medverkar till cancercellernas tillväxt och spridning. Genom att blockera EGFR hjälper Iressa till 
att bromsa cancerns tillväxt och spridning. Iressa verkar endast på celler från icke småcellig 
lungcancer som har en EGFR-mutation. 
Hur har Iressas effekt undersökts? 
Effekterna av Iressa prövades först i olika experimentmodeller innan de studerades på människor. 
I en huvudstudie som omfattade 1 217 vuxna patienter med lokalt avancerad eller metastaserad icke 
småcellig lungcancer jämfördes Iressa med en kombination av karboplatin och paklitaxel (andra 
cancerläkemedel). Det viktigaste måttet på effekten var hur länge patienterna levde utan att sjukdomen 
förvärrades. 
I en andra huvudstudie som omfattade 1 466 patienter med lokalt avancerad eller metastaserad icke 
småcellig lungcancer jämfördes Iressa med docetaxel (ett annat cancerläkemedel). Det viktigaste 
måttet på effekten var överlevnaden (hur länge patienterna levde). Båda studierna omfattade patienter 
både med och utan EGFR-mutationen. 
7 Westferry Circus, Canary Wharf,  London  E14 4HB, UK 
Tel. (44-20) 74 18 84 00  Fax (44-20) 74 18 84 16 
E-mail: mail@emea.europa.eu     http://www.emea.europa.eu 
© European Medicines Agency, 2009. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
 
 
 
Vilken nytta har Iressa visat vid studierna? 
I den första huvudstudien var Iressa mer effektivt än kombinationen i fråga om att hindra cancern från 
att förvärras. Bland patienterna med EGFR-mutationen levde de som fick Iressa i genomsnitt nio och 
en halv månad utan att sjukdomen förvärrades, jämfört med cirka sex månader för dem som fick 
kombinationsbehandlingen. I den andra huvudstudien var överlevnaden för alla patienter som fick 
Iressa jämförbar med överlevnaden för dem som fick docetaxel. 
Vilka är riskerna med Iressa? 
De vanligaste biverkningarna (uppträder hos fler än 1 av 10 patienter) är aptitlöshet, diarré, kräkningar, 
illamående, stomatit (inflammation i slemhinnorna i munnen), ökad halt av alaninaminotransferas (ett 
leverenzym) i blodet, hudreaktioner (som hudutslag i form av blåsor) och asteni (svaghet). Det finns 
även en risk för interstitiell lungsjukdom hos patienter som får Iressa. Förteckningen över samtliga 
biverkningar som rapporterats för Iressa finns i bipacksedeln. 
Iressa ska inte ges till personer som kan vara överkänsliga (allergiska) mot gefitinib eller något annat 
innehållsämne. Det får inte ges till ammande mödrar. 
Varför har Iressa godkänts? 
Kommittén för humanläkemedel (CHMP) fann att fördelarna med Iressa är större än riskerna vid 
behandling av vuxna med lokalt avancerad eller metastaserad icke småcellig lungcancer med 
mutationer som aktiverar EGFR. Kommittén rekommenderade att Iressa skulle godkännas för 
försäljning. 
Mer information om Iressa: 
Den 24 juni 2009 beviljade Europeiska kommissionen AstraZeneca AB ett godkännande för 
försäljning av Iressa som gäller i hela Europeiska unionen. 
Det offentliga europeiska utredningsprotokollet (EPAR) finns i sin helhet här. 
Denna sammanfattning aktualiserades senast 05-2009. 
2/2 
 
 
 
 
 
 
 
 
 
