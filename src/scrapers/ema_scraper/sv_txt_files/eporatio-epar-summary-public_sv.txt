European Medicines Agency  
Dok.ref: EMEA/540882/2009 
EMEA/H/C/1033 
Offentligt europeiskt utredningsprotokoll (epar) 
Eporatio 
Sammanfattning av EPAR för allmänheten 
Detta är en sammanfattning av det offentliga europeiska utredningsprotokollet (EPAR). Det 
förklarar hur Kommittén för humanläkemedel (CHMP) bedömt de studier som gjorts och hur den 
kommit fram till sina rekommendationer om hur läkemedlet ska användas. 
Vill du ha mer information om sjukdomen eller behandlingen kan du läsa bipacksedeln (ingår 
också i EPAR) eller kontakta din läkare eller ditt apotek. Läs de vetenskapliga slutsatserna (ingår 
också i EPAR) om du vill ha mer information om vad CHMP bygger sina rekommendationer på. 
Vad är Eporatio? 
Eporatio är en injektionsvätska, lösning. Det tillhandahålls i förfyllda sprutor som innehåller mellan 
1 000 och 30 000 internationella enheter (IE) av den aktiva substansen, epoetin theta. 
Vad används Eporatio för? 
Eporatio används för att behandla symtomgivande anemi (låg halt av röda blodkroppar eller 
hemoglobin). Det ges till vuxna med kronisk njursvikt (långvarig kontinuerlig försämring av njurarnas 
förmåga att arbeta) och till vuxna med icke-myeloid cancer (cancer som inte startat i benmärgen) som 
behandlas med kemoterapi (läkemedel mot cancer). 
Läkemedlet är receptbelagt. 
Hur används Eporatio? 
Behandling med Eporatio ska inledas av en läkare som har erfarenhet av behandling av 
symtomgivande anemi hos patienter med kronisk njursvikt och icke-myeloid cancer. 
För patienter med njursvikt ges den inledande rekommenderade dosen i ”korrektionsfasen” tre gånger 
i veckan och är antingen 20 IE per kilo kroppsvikt som injektion under huden, eller 40 IE per kilo 
kroppsvikt som injektion i en ven. Dosen kan fördubblas efter fyra veckor om man inte uppnår 
tillräcklig förbättring. Den kan ökas ytterligare varje månad med en fjärdedel av den föregående dosen 
tills den rätta nivån för hemoglobin (det protein som finns i röda blodkroppar och transporterar runt 
syre i kroppen) har uppnåtts. När anemin har korrigerats ska dosen i ”underhållsfasen” justeras för att 
rätt nivå av hemoglobin ska upprätthållas. Veckodosen av Eporatio får aldrig överstiga 700 IE per kilo 
kroppsvikt. 
Till cancerpatienter ska injektionen ges under huden. Den inledande rekommenderade dosen är 
20 000 IE en gång i veckan till alla patienter oavsett kroppsvikt. Dosen kan fördubblas efter fyra 
veckor om hemoglobinhalten inte har ökat med minst 1 g/dl och kan vid behov ökas upp till 60 000 IE 
efter ytterligare fyra veckor. Veckodosen av Eporatio får aldrig överstiga 60 000 IE. Patienter med 
cancer ska fortstätta att behandlas i upp till fyra veckor efter avslutad kemoterapi. 
Patienter som får Eporatio genom injektion under huden kan injicera sig själva efter att ha fått 
lämpliga instruktioner. Fullständig information finns i bipacksedeln. 
7 Westferry Circus, Canary Wharf,  London  E14 4HB, UK 
Tel. (44-20) 74 18 84 00  Fax (44-20) 74 18 84 16 
E-mail: mail@emea.europa.eu     http://www.emea.europa.eu 
© European Medicines Agency, 2009. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
 
 
 
 
Hur verkar Eporatio? 
Den aktiva substansen i Eporatio, epoetin theta, är en kopia av ett humant hormon kallat erytropoietin 
som stimulerar benmärgens produktion av röda blodkroppar. Erytropoietin bildas av njurarna. 
Patienter som får kemoterapi eller har njurproblem kan drabbas av anemi på grund av brist på 
erytropoietin eller på grund av att kroppen inte svarar tillräckligt på det naturligt producerade 
erytropoietinet. Epoetin theta som finns i Eporatio har samma funktion i kroppen som det naturliga 
hormonet och stimulerar produktionen av röda blodkroppar. Det bildas genom en metod som kallas 
”rekombinant DNA-teknik”, vilket innebär att det framställs av en cell som har fått en gen (DNA) som 
gör att den kan producera epoetin theta. 
Hur har Eporatios effekt undersökts? 
Effekterna av Eporatio prövades först i olika experimentmodeller innan de studerades på människor. 
Fyra huvudstudier omfattande 842 patienter med njursvikt och tre huvudstudier omfattande 
586 patienter med icke-myeloid cancer som behandlades med kemoterapi har genomförts. 
I de fyra studierna av patienter med njursvikt fick dessa antingen Eporatio (under huden eller i en ven) 
eller epoetin beta (ett annat erytropoietinliknande läkemedel som används vid anemi). Det viktigaste 
effektmåttet i två av dessa studier var om en ökning av dosen av Eporatio från 20 eller 40 IE per kilo 
kroppsvikt till 120 IE per kilo kroppsvikt ledde till förbättrade hemoglobinnivåer under 
korrektionsfasen. I de andra två studierna jämfördes Eporatio med epoetin beta under underhållsfasen. 
Det viktigaste effektmåttet var den genomsnittliga förändringen av hemoglobinnivåerna 15–26 veckor 
efter behandlingen. 
I cancerstudierna var det viktigaste effektmåttet antalet patienter som fick antingen Eporatio eller 
placebo (overksam behandling) med en ökning av hemoglobinhalten på över 2 g/dl under 12 eller 
16 veckor. 
Vilken nytta har Eporatio visat vid studierna? 
Eporatio var effektivt som behandling av anemi hos patienter med kronisk njursvikt och patienter med 
icke-myeloid cancer som behandlades med kemoterapi. 
Hos patienter med kronisk njursvikt kunde man i korrektionsfasen visa att en ökad startdos av 
Eporatio leder till höjda hemoglobinnivåer. Den genomsnittliga ökningen av hemoglobinvärdet per 
vecka var 0,73 respektive 0,58 g/dl hos de patienter som fick den högre dosen av Eporatio jämfört med 
0,20 respektive 0,26 g/dl hos patienterna som fick den lägre dosen av Eporatio. Vid de övriga två 
studierna av patienter med njursvikt visades att förändringen av hemoglobinnivåerna under 
underhållsfasen var likartad för de patienter som fick Eporatio och de som fick epoetin beta. 
I studierna av cancerpatienter konstaterades en ökning av hemoglobinhalten med 2 g/dl hos 64–
73 procent av patienterna som fick Eporatio jämfört med 20–26 procent av patienterna som fick 
placebo. 
Vilka är riskerna med Eporatio? 
De vanligaste biverkningarna (uppträder hos 1–10 patienter av 100) är shunttrombos (proppar som kan 
bildas i blodkärlen hos patienter vid dialys, en blodreningsteknik), huvudvärk, hypertoni (högt 
blodtryck), hypertensiv kris (plötsligt, farligt högt blodtryck), hudreaktioner, artralgi (ledvärk) och 
influensaliknande sjukdom. Förteckningen över samtliga biverkningar som rapporterats för Eporatio 
finns i bipacksedeln. 
Eporatio ska inte ges till personer som kan vara överkänsliga (allergiska) mot epoetin theta, andra 
epoetiner eller substanser som erhålls ur dessa, eller något annat innehållsämne i Eporatio. Det får inte 
ges till patienter med okontrollerad hypertoni. 
På grund av risken för högt blodtryck ska särskild försiktighet iakttas och patientens blodtryck 
övervakas och kontrolleras för att undvika komplikationer som hypertensiv kris. 
Varför har Eporatio godkänts? 
Kommittén för humanläkemedel (CHMP) fann att fördelarna med Eporatio är större än riskerna vid 
behandling av symtomgivande anemi hos vuxna med kronisk njursvikt och vuxna med icke-myeloid 
cancer som behandlas med kemoterapi. Kommittén rekommenderade att Eporatio skulle godkännas 
för försäljning. 
2/3 
 
 
 
 
 
Mer information om Eporatio: 
Den 29 oktober 2009 beviljade Europeiska kommissionen ett godkännande för försäljning av Eporatio 
som gäller i hela Europeiska unionen. Innehavaren av godkännandet för försäljning är 
ratiopharm GmbH.  
Det offentliga europeiska utredningsprotokollet (EPAR) finns i sin helhet här. 
Denna sammanfattning aktualiserades senast 10-2009. 
3/3 
 
