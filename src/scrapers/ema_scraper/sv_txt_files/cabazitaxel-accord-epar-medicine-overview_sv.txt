EMA/242602/2020 
EMEA/H/C/005178 
Cabazitaxel Accord (kabazitaxel) 
Sammanfattning av Cabazitaxel Accord och varför det är godkänt inom EU 
Vad är Cabazitaxel Accord och vad används det för? 
Cabazitaxel Accord är ett cancerläkemedel som används för att behandla män med metastaserande 
kastrationsresistent prostatacancer. Detta är en cancerform som drabbar prostatakörteln som 
producerar sekretet i sädesvätskan (prostatavätska). Cabazitaxel Accord används när cancern har 
spridit sig till andra delar av kroppen (metastaterat) trots behandlingar för att förhindra 
testosteronproduktionen eller efter kirurgiskt ingrepp för att ta bort testiklarna (kastration). 
Cabazitaxel Accord ges i kombination med prednison eller prednisolon (antiinflammatoriska läkemedel) 
till patienter som tidigare behandlats med docetaxel (ett annat cancerläkemedel). 
Cabazitaxel Accord innehåller den aktiva substansen kabazitaxel och är ett hybridläkemedel och ett 
generiskt läkemedel. Det innebär att det liknar ett referensläkemedel, som innehåller samma aktiva 
substans men finns i en annan koncentration och bereds (späds) annorlunda. Referensläkemedlet för 
Cabazitaxel Accord är Jevtana. 
Hur används Cabazitaxel Accord? 
Cabazitaxel Accord är receptbelagt och ska endast användas på canceravdelningar som är 
specialiserade på behandling med kemoterapi (läkemedelsbehandling mot cancer) under överinseende 
av läkare med erfarenhet av kemoterapi. 
Cabazitaxel Accord finns som ett koncentrat som bereds till en infusionsvätska, lösning som ges som 
dropp i en ven. Det ges var tredje vecka som en infusion under en timme, i en dos som beräknas 
utifrån patientens längd och vikt). Det ges i kombination med prednison eller prednisolon som tas 
dagligen under hela behandlingen. 
Om patienten får vissa biverkningar kan läkaren behöva minska dosen Cabazitaxel Accord eller avbryta 
behandlingen. Dosen ska också minskas för patienter med lätt nedsatt leverfunktion.  Cabazitaxel 
Accord får inte ges till patienter med måttligt till kraftigt nedsatt leverfunktion. 
Innan infusioner med Cabazitaxel Accord ges ska patienterna först få läkemedel för att förebygga 
allergiska reaktioner och läkemedel för att förhindra kräkningar. 
För mer information om hur du använder Cabazitaxel Accord, läs bipacksedeln eller tala med läkare 
eller apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
Hur verkar Cabazitaxel Accord? 
Den aktiva substansen i Cabazitaxel Accord, kabazitaxel, tillhör den grupp av cancerläkemedel som 
kallas taxaner. Kabazitaxel verkar genom att blockera cancercellernas förmåga att förstöra sitt inre 
”skelett” som gör att de kan dela och föröka sig. Om detta finns kvar kan cellerna inte dela sig utan 
dör så småningom. Cabazitaxel Accord påverkar även icke-cancerceller, t.ex. blodkroppar och 
nervceller, vilket kan ge biverkningar. 
Hur har Cabazitaxel Accords effekt undersökts? 
Fördelarna och riskerna med den aktiva substansen vid godkänd användning har redan studerats för 
referensläkemedlet, Jevtana, och behöver inte studeras igen för Cabazitaxel Accord. 
Liksom för alla läkemedel har företaget lagt fram studier om kvaliteten på Cabazitaxel Accord. Inga 
bioekvivalensstudier behövde göras för att undersöka om Cabazitaxel Accord tas upp på liknande sätt 
och ger samma nivå av aktiv substans i blodet som referensläkemedlet. Detta eftersom Cabazitaxel 
Accord ges genom infusion i en ven, vilket gör att den aktiva substansen tillförs direkt i blodet. 
Vilka är fördelarna och riskerna med Cabazitaxel Accord? 
Eftersom Cabazitaxel Accord är ett generiskt läkemedel och är bioekvivalent med referensläkemedlet 
anses dess fördelar och risker vara desamma som för referensläkemedlet. 
Varför är Cabazitaxel Accord godkänt i EU? 
Europeiska läkemedelsmyndigheten (EMA) fann att det styrkts att Cabazitaxel Accord i enlighet med 
EU:s krav har likvärdig kvalitet och är bioekvivalent med Jevtana. Myndigheten fann därför att 
fördelarna med Cabazitaxel Accord är större än de konstaterade riskerna, liksom för Jevtana, och att 
läkemedlet kan godkännas för försäljning i EU. 
Vad görs för att garantera säker och effektiv användning av Cabazitaxel 
Accord? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Cabazitaxel Accord har också tagits med i produktresumén 
och bipacksedeln. 
Liksom för alla läkemedel övervakas de vetenskapliga uppgifterna för Cabazitaxel Accord kontinuerligt. 
Biverkningar som har rapporterats för Cabazitaxel Accord utvärderas noggrant och nödvändiga 
åtgärder vidtas för att skydda patienterna. 
Mer information om Cabazitaxel Accord 
Mer information om Cabazitaxel Accord finns på EMA:s webbplats: 
ema.europa.eu/medicines/human/EPAR/cabazitaxel-accord. 
Cabazitaxel Accord (kabazitaxel)  
EMA/242602/2020  
Sida 2/2 
 
 
 
