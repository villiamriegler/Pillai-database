EMA/831430/2018 
EMEA/H/C/004451 
Luxturna (voretigen neparvovek) 
Sammanfattning av Luxturna och varför det är godkänt inom EU 
Vad är Luxturna och vad används det för? 
Luxturna är ett läkemedel som används för att behandla vuxna och barn med synförlust på grund av 
nedärvd retinaldystrofi, en sällsynt genetisk sjukdom i näthinnan (det ljuskänsliga membranet längst 
bak i ögat). 
Luxturna kan endast användas om patienterna fortfarande har tillräckligt många fungerande 
näthinneceller kvar och när sjukdomen orsakas av mutationer (förändringar) i genen RPE65. RPE65 
ansvarar för produktionen av ett enzym som kallas all-trans-retinyl-isomeras, som är nödvändigt för 
normalt fungerande näthinneceller. 
Luxturna innehåller den aktiva substansen voretigen neparvovek och är en typ av läkemedel för 
avancerad terapi som kallas ”genterapiprodukt”. Det är en typ av läkemedel som verkar genom att 
gener förs in i kroppen. 
Nedärvd retinaldystrofi är sällsynt och Luxturna klassificerades som särläkemedel (ett läkemedel som 
används vid sällsynta sjukdomar) för två olika former av sjukdomen vid olika tillfällen (retinitis 
pigmentosa: den 28 juli 2015; Lebers medfödda amauros: den 2 april 2012). Mer information om 
klassificeringen som särläkemedel finns på EMA:s webbplats ema.europa.eu/medicines/human/orphan-
designations. 
Hur används Luxturna? 
Luxturna är receptbelagt och behandling ska ges av en kirurg med erfarenhet av att utföra ögonkirurgi. 
Luxturna ges som en enda injektion under näthinnan i botten av varje öga. Det andra ögat ska 
behandlas minst sex dagar efter det första. Patienterna ska börja få immunsuppressiva läkemedel 
(läkemedel som minskar aktiviteten hos immunsystemet, kroppens naturliga försvar) tre dagar innan 
Luxturna injiceras i det första ögat för att minska risken att läkemedlet stöts bort av kroppen. Denna 
behandling ska fortsätta 14 dagar efter injektionen. 
För att få mer information om hur du använder Luxturna, läs bipacksedeln eller tala med läkare eller 
apotekspersonal. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
Hur verkar Luxturna? 
Luxturna består av ett virus som innehåller normala kopior av genen RPE65. När Luxturna injiceras i 
ögat för viruset in genen RPE65 i näthinnecellerna, som då kan producera det enzym som saknas. 
Detta gör att cellerna i näthinnan fungerar bättre och på så sätt saktas sjukdomsförloppet ned. 
Den typ av virus som används i läkemedlet (adenoassocierat virus) orsakar inte sjukdom hos 
människor. 
Vilka fördelar med Luxturna har visats i studierna? 
Luxturna undersöktes i en huvudstudie med 31 patienter med nedärvd retinaldystrofi beroende på 
RPE65-mutationer. Huvudeffektmåttet var hur bra patienterna klarade ett rörlighetstest där de skulle 
navigera efter en rutt med svängar och hinder vid olika ljusförhållanden. Patienterna ansågs ha klarat 
av testet om de klarade rutten inom tre minuter och inte gick in i mer än tre hinder. 
Efter ett års behandling förbättrade de patienter som behandlats med Luxturna sitt resultat med 1,8 
poäng medan de patienter som inte fick Luxturna förbättrade sitt resultat med 0,2 poäng. Detta 
innebär att de patienter som behandlades med Luxturna kunde röra sig bättre längs rutten. 13 av 21 
patienter (62 procent) som behandlats med Luxturna klarade dessutom rörlighetstestet vid den lägsta 
ljusnivån på 1 lux (motsvarar förhållandena vid en dåligt upplyst gångbana på kvällen). Bland 
patienterna som inte behandlades med läkemedlet klarade ingen detta. Förbättringen av patienternas 
syn bibehölls under minst tre år. 
Vilka är riskerna med Luxturna? 
De vanligaste biverkningarna som orsakas av Luxturna (kan uppträda hos fler än 1 av 20 personer) är 
konjunktival hyperemi (ökad blodtillförsel till ögat som leder till rodnad i ögat), katarakt (grå starr, 
grumling av linsen i ögat) och ökat tryck i ögat. En fullständig förteckning över biverkningar som 
rapporterats för Luxturna finns i bipacksedeln. 
Luxturna får inte ges till patienter med ögoninfektion eller ögoninflammation. En fullständig förteckning 
över restriktioner finns i bipacksedeln. 
Varför är Luxturna godkänt i EU? 
Luxturna har visat sig förbättra patienternas syn och förmåga att röra sig runt hinder, särskilt i svagt 
ljus, vilket förväntas förbättra deras livskvalitet. Detta ansågs vara en viktig klinisk fördel med tanke 
på att det saknas en godkänd behandling av denna progressiva och degenerativa sjukdom. Säkerheten 
för Luxturna ansågs vara godtagbar och biverkningarna hanterbara. Europeiska 
läkemedelsmyndigheten fann därför att fördelarna med Luxturna är större än riskerna och att Luxturna 
kan godkännas för försäljning i EU. 
Vad görs för att garantera säker och effektiv användning av Luxturna? 
För att garantera att Luxturna används på ett korrekt sätt och för att minimera riskerna i samband 
med läkemedlet och administreringen av det kommer företaget som marknadsför Luxturna att inrätta 
ett utbildningsprogram och utarbeta utbildningsmaterial för läkare och apotekspersonal som förväntas 
använda och hantera Luxturna. Luxturna kommer endast att finnas vid center där 
utbildningsprogrammet inrättats. Ett informationspaket till patienter och deras vårdare kommer också 
att tas fram. 
Luxturna (voretigen neparvovek) 
EMA/831430/2018 
Sida 2/3 
 
 
 
Företaget ska dessutom under 15 år följa upp samtliga patienter som fått Luxturna i huvudstudien för 
att karaktärisera läkemedlets långsiktiga effekt och säkerhet och inrätta ett register för att samla in 
säkerhetsuppgifter på lång sikt från patienter som behandlats med Luxturna. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Luxturna har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Luxturna kontinuerligt. 
Biverkningar som har rapporterats för Luxturna utvärderas noggrant och nödvändiga åtgärder vidtas 
för att skydda patienterna. 
Mer information om Luxturna 
Mer information om Luxturna finns på EMA:s 
webbplats ema.europa.eu/medicines/human/EPAR/luxturna. 
Luxturna (voretigen neparvovek) 
EMA/831430/2018 
Sida 3/3 
 
 
 
