EMA/66076/2020 
EMEA/H/C/004959 
Nustendi (bempedinsyra/ezetimib) 
Sammanfattning av Nustendi och varför det är godkänt inom EU 
Vad är Nustendi och vad används det för? 
Nustendi är ett läkemedel avsett att sänka kolesterolnivåerna i blodet. 
Nustendi ges till patienter med primär hyperkolesterolemi eller blandad dyslipidemi (sjukdomar som 
orsakar höga halter av fett, inbegripet kolesterol, i blodet). Patienter som tar läkemedlet måste stå på 
en fettsnål kost. 
Nustendi innehåller de aktiva substanserna bempedinsyra och ezetimib. 
Nustendi ges i kombination med en statin till patienter vars kolesterolnivå inte sänks tillräckligt mycket 
med den högsta dosen av en statin som tas tillsammans med ezetimib. Nustendi kan också ges ensamt 
till patienter som inte kan ta statiner och vars kolesterolnivåer inte sänks tillräckligt med hjälp av 
ezetimib. Läkemedlet kan användas för att ersätta separata tabletter med bempedinsyra och ezetimib 
hos patienter som redan tar dem. 
Hur används Nustendi? 
Nustendi är receptbelagt och finns som tabletter (180 mg bempedinsyra/10 mg ezetimib). Den 
rekommenderade dosen Nustendi är en tablett om dagen. 
För mer information om hur du använder Nustendi, läs bipacksedeln eller tala med läkare eller 
apotekspersonal. 
Hur verkar Nustendi? 
De aktiva substanserna i Nustendi, bempedinsyra och ezetimib, verkar på olika sätt för att sänka 
kolesterolnivåerna i blodet. 
Bempedinsyra verkar genom att blockera ett enzym i levern som kallas adenosintrifosfatcitratlyas, 
vilket medverkar i produktionen av kolesterol. Detta leder till en sänkning av LDL-kolesterolnivån (lätta 
lipoproteiner), som kallas ”dåligt” kolesterol, i blodet och sänker även andra fettämnen som 
produceras av levern. 
Ezetimib verkar genom att binda till ett tarmprotein som kallas ”Niemann-Pick C1 Like 1” (NPC1L1), 
vilket förhindrar att kolesterol tas upp i blodet från tarmen. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
 
Vilken nytta med Nustendi har visats i studierna? 
I två studier visades att bempedinsyra och ezetimib (de två aktiva substanserna i Nustendi) var 
effektiva för att sänka LDL-kolesterolnivåerna hos patienter som hade hyperkolesterolemi och 
hjärtsjukdom eller som löpte stor risk att drabbas av hjärtsjukdom. Högt kolesterol är en riskfaktor för 
hjärtsjukdom. 
I den första studien ingick 382 patienter som också tog den högsta tolererade dosen av statiner. Efter 
tre månader hade LDL-kolesterolnivåerna sänkts med 36 procent hos patienter som tog bempedinsyra 
och ezetimib jämfört med en sänkning på 23 procent med endast ezetimib, 17 procent med endast 
bempedinsyra och en ökning på cirka 2 procent med placebo (overksam behandling). 
I den andra studien ingick 269 patienter som hade höga kolesterolnivåer och som inte kunde ta en 
statin eller tog en låg dos statin. Samtliga patienter tog dessutom ezetimib. Efter tre månader hade 
LDL-kolesterolnivåerna sänkts med 23 procent hos patienter som tog bempedinsyra som tillägg till 
ezetimib jämfört med en ökning på cirka 5 procent hos patienter som tog placebo och ezetimib. 
Vilka är riskerna med Nustendi? 
De vanligaste biverkningarna som orsakas av Nustendi (kan förekomma hos cirka 1 av 20 användare) 
är hyperurikemi (höga nivåer av urinsyra i blodet) och förstoppning. 
Nustendi får inte ges till kvinnor som är gravida eller ammar. När Nustendi tas i kombination med 
simvastatin (en statin) kan det öka risken för biverkningar av simvastatin. Dosen av simvastatin får 
därför inte vara högre än 40 mg per dag. Nustendi får inte ges tillsammans med en statin till patienter 
med aktiv leversjukdom eller med oförklarade höga nivåer av serumtransaminaser (blodprovsresultat 
som kan tyda på leverproblem). 
En fullständig förteckning över biverkningar och restriktioner för Nustendi finns i bipacksedeln. 
Varför är Nustendi godkänt i EU? 
Nustendi har visat sig minska LDL-kolesterolnivåerna och förväntas därför att bidra till att minska 
risken för hjärtsjukdomar. Säkerhetsprofilen för Nustendi anses vara acceptabel. Nustendi kan öka 
risken för biverkningar av statiner och dessa bör hanteras på lämpligt sätt. Europeiska 
läkemedelsmyndigheten (EMA) fann därför att fördelarna med Nustendi är större än riskerna och att 
Nustendi kan godkännas för försäljning i EU. 
Vad görs för att garantera säker och effektiv användning av Nustendi? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Nustendi har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Nustendi kontinuerligt. 
Biverkningar som har rapporterats för Nustendi utvärderas noggrant och nödvändiga åtgärder vidtas 
för att skydda patienterna. 
Mer information om Nustendi 
Mer information om Nustendi finns på EMA:s webbplats: 
ema.europa.eu/medicines/human/EPAR/nustendi. 
Nustendi (bempedinsyra/ezetimib)  
EMA/66076/2020 
Sida 2/2 
 
 
 
