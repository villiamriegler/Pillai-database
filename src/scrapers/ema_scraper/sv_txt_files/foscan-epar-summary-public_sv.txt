EMA/235463/2016  
EMEA/H/C/000318 
Sammanfattning av EPAR för allmänheten 
Foscan 
temoporfin 
Detta är en sammanfattning av det offentliga europeiska utredningsprotokollet (EPAR) för Foscan. Det 
förklarar hur Kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Foscan? 
Foscan är en injektionsvätska, lösning, som innehåller den aktiva substansen temoporfin (1 mg/ml). 
Vad används Foscan för? 
Foscan används för att lindra symtomen vid framskriden skivepitelcancer i huvud- och halsregionen 
(en cancertyp som uppstår i cellerna på insidan av munnen, näsan, halsen eller öronen). Läkemedlet 
används för behandling av patienter som inte längre svarar på andra behandlingsmetoder och som inte 
lämpar sig för radioterapi (strålbehandling), kirurgiska ingrepp eller systemisk kemoterapi (läkemedel 
för behandling av cancer; ”systemisk” innebär att de ges som behandling i hela kroppen). 
Läkemedlet är receptbelagt. 
Hur används Foscan? 
Foscan får endast ges på specialkliniker för cancerbehandling, där en grupp specialister kan ta ställning 
till patientens behandling under överinseende av en läkare som har erfarenhet av fotodynamisk terapi 
(behandling med ljus). 
Behandlingen med Foscan sker i två steg: först ges läkemedlet och därefter aktiveras det med hjälp av 
laserljus. Läkemedlet ges via en intravenös infart (en tunn kanyl som förs in och får ligga kvar i en 
ven) som en enda långsam injektion som ska pågå i minst sex minuter. Dosen är 0,15 mg/kilogram 
kroppsvikt. Fyra dagar senare ska hela tumörytan och en marginal på 0,5 cm runt tumören bestrålas 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
 
 
 
 
 
 
 
med laserljus av en viss våglängd med hjälp av en fiberoptikkabel. Varje del av tumören ska bestrålas 
endast en gång under varje behandling. Under behandlingen ska övriga delar av kroppen skärmas av 
från ljuset så att aktiveringen av läkemedlet begränsas till tumören. Om en andra behandling krävs får 
denna inte ges förrän tidigast efter fyra veckor. 
Hur verkar Foscan? 
Den aktiva substansen i Foscan, temoporfin, är ett fotosensibiliserande medel (ett ämne som förändras 
när det utsätts för ljus). När Foscan injiceras sprids temoporfin i kroppen och även i tumören. När 
tumören bestrålas med laserljus av en viss våglängd aktiveras temoporfin och reagerar kemiskt med 
syret i cellerna, vilket leder till att en högreaktiv och giftig typ av syre bildas. Detta dödar cellerna 
genom att reagera med och förstöra cellernas beståndsdelar, såsom proteiner och DNA. Genom att 
endast tumören bestrålas begränsas cellskadorna till tumörcellerna, medan andra delar av kroppen 
inte påverkas. 
Hur har Foscans effekt undersökts? 
Foscan har undersökts i fyra huvudstudier där sammanlagt 409 patienter med cancer i huvud- eller 
halsregionen ingick. I de tre första studierna på sammanlagt 189 patienter undersöktes om tumören 
försvann efter upp till tre behandlingar med Foscan. I den fjärde studien undersöktes om symtomen 
minskade vid framskriden cancer i huvud- eller halsregionen hos 220 patienter som inte kunde 
behandlas med kirurgiskt ingrepp eller radioterapi. I samtliga studier utvärderades effekten mellan 12 
och 16 veckor efter den sista behandlingen med Foscan, men Foscan jämfördes inte med någon annan 
behandling. 
Vilken nytta har Foscan visat vid studierna? 
Resultaten från de tre första studierna gav inte tillräckligt stöd för användning av Foscan när det gäller 
att avlägsna cancertumörer i huvud- och halsregionen. I den studie där symtomlindring vid 
framskriden cancer i huvud- och halsregionen undersöktes fick 28 (22 procent) av de 128 utvärderade 
patienterna emellertid en betydande förbättring av det symtom som var mest besvärande. Hos 
omkring en fjärdedel av patienterna i studien minskade även tumörens storlek. 
Vilka är riskerna med Foscan? 
De vanligaste biverkningarna som orsakas av Foscan (uppträder hos fler än 1 av 10 patienter) är 
smärta i det bestrålade området (t.ex. smärta i ansiktet), huvudvärk, smärta vid injektionsstället, 
blödning, ärrbildning, nekrotiserande stomatit (celler eller vävnad i munnen dör), dysfagi (svårighet att 
svälja), ödem (svullnad) i det bestrålade området (t.ex. svullnad av ansikte och tunga) samt 
förstoppning. En fullständig förteckning över biverkningar som rapporterats för Foscan finns i 
bipacksedeln. 
Foscan får inte ges till personer som är överkänsliga (allergiska) mot temoporfin eller något annat 
innehållsämne. Foscan får inte ges till patienter med porfyri (oförmåga att bryta ned porfyriner), andra 
sjukdomar som förvärras av ljus, allergi mot porfyriner eller tumörer som sprids in i ett centralt 
blodkärl i eller intill det ställe som ska laserbestrålas. Foscan får inte heller ges till patienter som ska 
opereras inom de närmaste 30 dagarna eller som har en ögonsjukdom som sannolikt kommer att 
kräva undersökning med en så kallad spaltlampa (ett instrument som ögonspecialister använder för att 
se in i ögat) inom de närmaste 30 dagarna eller till patienter som redan behandlas med ett 
fotosensibiliserande medel. 
Foscan  
Sida 2/3 
 
 
 
 
För att brännskador i huden inte ska uppstå ska patienter som behandlas med Foscan vara noga med 
att undvika solljus eller starkt ljus i två veckor efter injektionen. De måste fortsätta vara försiktiga 
med detta i upp till sex månader. Fullständig information finns i bipacksedeln. 
Varför har Foscan godkänts? 
Kommittén för humanläkemedel (CHMP) ansåg att Foscans effekter när det gäller att lindra symtomen 
vid framskriden cancer i huvud- och halsregionen var av intresse. Kommittén fann därför att nyttan 
med Foscan är större än riskerna och rekommenderade att Foscan skulle godkännas för försäljning. 
Mer information om Foscan 
Den 24 oktober 2001 beviljade Europeiska kommissionen ett godkännande för försäljning av Foscan 
som gäller i hela EU. 
Det offentliga europeiska utredningsprotokollet (EPAR) finns i sin helhet på EMA:s webbplats 
ema.europa.eu/Find medicine/Human medicines/European Public Assessment Reports. Mer information 
om behandling med Foscan finns i bipacksedeln (ingår också i EPAR). Du kan också kontakta din läkare 
eller apotekspersonal. 
Denna sammanfattning uppdaterades senast 03-2016. 
Foscan  
Sida 3/3 
 
 
 
 
