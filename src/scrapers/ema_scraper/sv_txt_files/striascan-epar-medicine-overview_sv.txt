EMA/246062/2019 
EMEA/H/C/004745 
Striascan (ioflupan (123I)) 
Sammanfattning av Striascan och varför det är godkänt inom EU 
Vad är Striascan och vad används det för? 
Striascan är ett diagnostiskt läkemedel. Det används för att upptäcka förlusten av nervceller i ett 
område i hjärnan som kallas striatum, särskilt de celler som frisätter dopamin, en kemisk 
signalsubstans. 
Läkemedlet används som hjälp för att diagnostisera följande tillstånd hos vuxna (som är 18 år eller 
äldre): 
•  Rörelsestörningar, t.ex. sådana som orsakas av Parkinsons sjukdom och andra närliggande 
sjukdomar, där förlust av nervceller leder till tremor (skakningar), gångstörningar (problem med 
patientens sätt att gå) och muskelstelhet. Eftersom tremor även kan uppträda vid s.k. essentiell 
tremor (tremor med okänd orsak) kan Striascan hjälpa till att skilja mellan essentiell tremor och 
liknande sjukdomar som Parkinsons sjukdom. 
•  Demens (förlust av intellektuell funktion). Striascan hjälper till att skilja mellan en typ av demens 
som kallas Lewykroppsdemens och Alzheimers sjukdom. 
Striascan innehåller den aktiva substansen ioflupan (123I) och är ett generiskt läkemedel, vilket innebär 
att det innehåller samma aktiva substans och verkar på samma sätt som ett referensläkemedel som 
redan är godkänt i EU. Referensläkemedlet är DaTSCAN. Mer information om generiska läkemedel finns 
i dokumentet med frågor och svar här. 
Hur används Striascan? 
Striascan är receptbelagt och ska endast ges till patienter som har remitterats av läkare med 
erfarenhet av att hantera rörelsestörningar eller demens. Striascan ska endast hanteras och ges av 
personer med erfarenhet av säker hantering av radioaktivt material. 
Striascan ges genom en långsam injektion under minst 15–20 sekunder i en ven i armen. En skanning 
görs 3–6 timmar efter injektionen. Mellan 1 och 4 timmar innan de får Striascan måste patienterna 
också ta ett annat läkemedel, t.ex. jodtabletter, för att hindra det radioaktiva jodet i Striascan från att 
komma in i sköldkörteln. 
Återupplivningsutrustning bör finnas tillgänglig innan Striascan ges i den händelse patienten får en 
allergisk reaktion. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
  
 
 
 
 
För att få mer information om hur du använder Striascan, läs bipacksedeln eller tala med läkare eller 
apotekspersonal. 
Hur verkar Striascan? 
Den aktiva substansen i Striascan, ioflupan (123I), är ett radioaktivt läkemedel. Det innehåller 
substansen ioflupan, som är märkt med 123I (jod-123), en radioaktiv form av jod. Ioflupan binder 
specifikt till strukturer i nervcellernas ändar som är ansvariga för transporten av dopamin. 
När Striascan injiceras distribueras ioflupan (123I) av blodet och ansamlas i striatum, där det binder till 
de strukturer som transporterar dopamin. Denna ansamling kan ses med hjälp av en 
bildframställningsteknik som kallas enfotonstomografi (SPECT) och som används för att upptäcka 
radioaktivt jod-123. 
Hos patienter med Parkinsons sjukdom och närliggande sjukdomar och hos patienter med 
Lewykroppsdemens sker vanligen en förlust av de dopamin-innehållande nervcellerna i striatum. Detta 
leder till att mängden Striascan som binder till dessa nervceller minskar kraftigt, vilket kan ses i 
skanningen. Detta gör det möjligt att skilja sjukdomar liknande Parkinsons sjukdom från essentiell 
tremor och Lewykroppsdemens från Alzheimers sjukdom. 
Hur har Striascans effekt undersökts? 
Fördelarna och riskerna med den aktiva substansen vid de godkända användningarna har redan 
studerats för referensläkemedlet DaTSCAN och behöver inte studeras igen för Striascan. 
Liksom för alla läkemedel har företaget lagt fram kvalitetsdata för Striascan. Inga bioekvivalensstudier 
behövde göras för att undersöka om Striascan tas upp på liknande sätt och ger samma nivå av den 
aktiva substansen i blodet som referensläkemedlet, detta eftersom Striascan ges genom infusion i en 
ven, vilket gör att den aktiva substansen tillförs direkt i blodet. 
Vilka är fördelarna och riskerna med Striascan? 
Eftersom Striascan är ett generiskt läkemedel anses dess fördelar och risker vara desamma som för 
referensläkemedlet. 
Varför är Striascan godkänt i EU? 
Europeiska läkemedelsmyndigheten (EMA) fann att det styrkts att Striascan i enlighet med EU:s krav 
är likvärdigt med DaTSCAN. Myndigheten ansåg därför att fördelarna med Striascan är större än de 
konstaterade riskerna, liksom för DaTSCAN, och att Striascan kan godkännas för användning i EU. 
Vad görs för att garantera säker och effektiv användning av Striascan? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Striascan har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Striascan kontinuerligt. 
Biverkningar som har rapporterats för Striascan utvärderas noggrant och nödvändiga åtgärder vidtas 
för att skydda patienterna. 
Striascan (ioflupan (123I)) 
EMA/246062/2019 
Sida 2/3 
 
 
 
Mer information om Striascan 
Mer information om Striascan finns på EMA:s webbplats 
ema.europa.eu/medicines/human/EPAR/striascan. Information om referensläkemedlet finns också på 
EMA:s webbplats. 
Striascan (ioflupan (123I)) 
EMA/246062/2019 
Sida 3/3 
 
 
 
 
