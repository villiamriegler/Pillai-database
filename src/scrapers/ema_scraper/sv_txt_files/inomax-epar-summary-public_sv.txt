EMA/121935/2011  
EMEA/H/C/000337 
Sammanfattning av EPAR för allmänheten 
INOmax 
kväveoxid 
Detta är en sammanfattning av det offentliga europeiska utredningsprotokollet (EPAR) för INOmax. 
Det förklarar hur Kommittén för humanläkemedel (CHMP) bedömt läkemedlet och hur den kommit 
fram till sitt yttrande om att bevilja godkännande för försäljning och sina rekommendationer om hur 
läkemedlet ska användas. 
Vad är INOmax? 
INOmax är en inhalationsgas som innehåller den aktiva substansen kväveoxid som spätts med kvävgas 
i en koncentration på 400 eller 800 miljondelar (ppm). 
Vad används INOmax för? 
INOmax används i kombination med artificiell ventilation och andra läkemedel för att förbättra 
syrenivåerna i blodet hos följande patientgrupper: 
•  Nyfödda (födda efter den 34:e gestationsveckan) med andningsproblem som har samband med 
pulmonell hypertension (för högt blodtryck i lungorna). INOmax används hos dessa nyfödda för att 
förbättra syretillförseln och för att minska behovet av extrakorporeal membransyrsättning (ECMO, 
en teknik som används för att syresätta blodet utanför kroppen med hjälp av en apparat som kan 
liknas vid en hjärt-lungmaskin). 
• 
Patienter i alla åldrar som genomgår eller har genomgått hjärtkirurgi och utvecklar pulmonell 
hypertension. Hos dessa patienter används INOmax för att förbättra hjärtfunktionen och sänka 
blodtrycket i lungorna. 
Läkemedlet är receptbelagt. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail info@ema.europa.eu  Website www.ema.europa.eu 
An agency of the European Union   
© European Medicines Agency, 2013. Reproduction is authorised provided the source is acknowledged. 
 
 
 
 
 
  
 
 
 
Hur används INOmax? 
Behandling med INOmax ska ske under övervakning av en läkare som har erfarenhet av intensivvård 
eller neonatal intensivvård om patienten är ett nyfött barn. INOmax ska endast användas på sådana 
avdelningar där personalen har utbildats i användningen av tillförselsystem för kväveoxid. 
INOmax ges till patienter som behandlas med artificiell ventilation efter det att ventilationen har 
optimerats. INOmax administreras till patienten via ventilatorn efter att ha spätts med en blandning av 
syre/luft.  
Maximal startdos av INOmax är 20 ppm för barn upp till 18 års ålder och 40 ppm för vuxna. Dosen bör 
sedan minskas till 5 ppm, under förutsättning att artärblodet innehåller tillräckligt mycket syre. Hos 
nyfödda med andningsproblem kan behandlingen fortsätta med denna dos till dess att syrenivåerna 
förbättras, dock högst i fyra dagar. Hos barn och vuxna som genomgår hjärtkirurgi pågår behandlingen 
normalt i 24 till 48 timmar. Behandlingen ska inte avbrytas abrupt. Mer information finns i 
produktresumén. 
Hur verkar INOmax? 
Den aktiva substansen i INOmax, kväveoxid, är en kemikalie som finns naturligt i kroppen och som gör 
att musklerna i blodkärlens väggar slappnar av. När det inandas dilateras (utvidgas) lungkärlen, vilket 
gör att blodet flyter lättare i lungorna och tillför syre till resten av kroppen och utsöndringen av 
koldioxid förbättras. Detta minskar den pulmonella hypertensionen. Läkemedlet minskar också risken 
för inflammation i lungorna. 
Hur har INOmax effekt undersökts? 
Eftersom kväveoxid är en välkänd kemikalie använde företaget data från publicerad litteratur till stöd 
för användningen av INOmax hos nyfödda med pulmonell hypertension, samt hos vuxna och barn som 
genomgår hjärtkirurgi. 
INOmax har också undersökts i två huvudstudier hos 421 nyfödda med pulmonell hypertension från 
den 34:e gestationsveckan. I den första studien fick 235 nyfödda med andningsinsufficiens antingen 
INOmax eller placebo (overksam behandling). Det viktigaste måttet på effekt var andelen nyfödda som 
avled eller behövde ECMO-behandling under de första 120 dagarna på sjukhus. I den andra studien 
fick 186 nyfödda med andningsinsufficiens antingen INOmax eller placebo. Det viktigaste måttet på 
effekt var andelen nyfödda som behövde ECMO-behandling. 
Vilken nytta har INOmax visat vid studierna? 
I de två huvudstudierna av nyfödda med andningsproblem var INOmax effektivare än placebo för att 
minska behovet av ECMO. 52 (46 procent) av de 114 nyfödda som fick INOmax i den första 
huvudstudien avled eller behövde ECMO-behandling, jämfört med 77 (64 procent) av de 121 som fick 
placebo. Detta berodde i första hand på ett minskat behov av ECMO snarare än ett minskat dödstal. I 
den andra huvudstudien behövde 30 (31 procent) av de nyfödda som fick INOmax ECMO-behandling, 
jämfört med 51 (57 procent) av de 89 som fick placebo. 
Enligt den publicerade litteraturen sänkte behandling med INOmax blodtrycket i lungorna och 
förbättrade hjärtfunktionen när läkemedlet användes under eller efter hjärtkirurgi. 
INOmax  
EMA/121935/2011  
Sida 2/3 
 
 
 
Vilka är riskerna med INOmax? 
Den vanligaste biverkningen vid behandling med INOmax (uppträder hos fler än 1 av 10 patienter) är 
trombocytopeni (lågt antal blodplättar), hypokalemi (låga nivåer av kalium i blodet), hypotoni (lågt 
blodtryck), atelektas (kollaps av hela eller en del av lungan) och hyperbilirubinemi (förhöjda nivåer av 
bilirubin i blodet). Förteckningen över samtliga biverkningar som rapporterats för INOmax finns i 
bipacksedeln. 
INOmax ska inte ges till spädbarn som kan vara överkänsliga (allergiska) mot kväveoxid eller det 
andra innehållsämnet (kväve). Läkemedlet får inte ges till spädbarn som är beroende av shuntning av 
blodet från höger till vänster eller signifikant shuntning av blodet från vänster till höger (försämrat 
blodflöde i hjärtat). 
Vad görs för att garantera säker användning av INOmax? 
Företaget måste upprätta ett utbildningsprogram för att säkerställa att läkare som ska använda 
INOmax för behandling av patienter som genomgår hjärtkirurgi känner till riskerna och 
försiktighetsåtgärderna vid användning av läkemedlet. 
Varför har INOmax godkänts? 
Kommittén för humanläkemedel (CHMP) fann att fördelarna med INOmax är större än riskerna och 
rekommenderade att läkemedlet skulle godkännas för försäljning. 
Mer information om INOmax 
Den 1 augusti 2001 beviljade Europeiska kommissionen ett godkännande för försäljning av INOmax 
som gäller i hela Europeiska unionen. Innehavaren av godkännandet för försäljning är Linde Healthcare 
AB. Godkännandet för försäljning gäller utan tidsbegränsning. 
Det offentliga europeiska utredningsprotokollet (EPAR) finns i sin helhet på EMA:s 
webbplats ema.europa.eu/Find medicine/Human medicines/European Public Assessment Reports. Mer 
information om behandling med INOmax finns i bipacksedeln (ingår också i EPAR). Du kan också 
kontakta din läkare eller ditt apotek. 
Denna sammanfattning aktualiserades senast 12-2012. 
INOmax  
EMA/121935/2011  
Sida 3/3 
 
 
 
