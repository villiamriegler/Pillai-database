EMA/372186/2016 
EMEA/H/C/000425 
Sammanfattning av EPAR för allmänheten 
Forsteo 
teriparatid 
Detta är en sammanfattning av det offentliga europeiska utredningsprotokollet (EPAR) för Forsteo. Det 
förklarar hur kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
läkemedlet ska användas. 
Vad är Forsteo? 
Forsteo är ett läkemedel som innehåller den aktiva substansen teriparatid. Forsteo finns som en 
injektionsvätska, lösning, i förfyllda pennor (en förfylld penna med 2,4 ml innehåller 600 mikrogram 
teriparatid). 
Vad används Forsteo för? 
Forsteo används för behandling av osteoporos (benskörhet) hos följande patientgrupper: 
•  Kvinnor efter klimakteriet. Det har visats att Forsteo hos dessa patienter väsentligt minskar risken 
för kotfrakturer (i ryggraden) och andra frakturer (skelettfrakturer), men inte risken för 
höftfrakturer. 
•  Män med förhöjd risk för frakturer. 
•  Män och kvinnor med förhöjd risk för frakturer på grund av långvarig behandling med 
glukokortikoider (en typ av steroider). 
Läkemedlet är receptbelagt. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
 
  
 
 
 
 
Hur används Forsteo? 
Den rekommenderade dosen är 20 mikrogram Forsteo, som ges som en injektion under huden 
(subkutant) i låret eller buken (magen) en gång om dagen. Patienter kan själva injicera läkemedlet när 
de har lärt sig hur det går till. Instruktioner följer med pennan. 
Patienterna ska ta kalcium- och D-vitamintillägg om de inte får i sig tillräckligt av dessa ämnen via 
kosten. Den totala behandlingstiden med Forsteo ska inte överstiga två år och patienten ska inte få 
mer än en sådan behandlingskur under sin livstid.  
Hur verkar Forsteo? 
Osteoporos inträffar när den nya benvävnad som bildas inte räcker för att ersätta den som bryts ner 
naturligt. Gradvis blir skelettets ben då tunna och sköra och risken för frakturer ökar. Osteoporos är 
vanligare hos kvinnor efter klimakteriet då nivåerna av det kvinnliga könshormonet östrogen sjunker. 
Osteoporos kan också uppträda hos båda könen som en biverkning av behandling med 
glukokortikoider. 
Den aktiva substansen i Forsteo, teriparatid, är identisk med ett fragment av det humana 
paratyroideahormonet. Det verkar på samma sätt som hormonet och stimulerar benbildningen genom 
att verka på osteoblaster (celler som bygger upp ben). Forsteo ökar också upptagningen av kalcium ur 
maten och förhindrar att för mycket kalcium försvinner ut i urinen. 
Hur har Forsteos effekt undersökts? 
Forsteos effekt har undersökts i tre huvudstudier: Den första studien omfattade 1 637 kvinnor med 
osteoporos efter klimakteriet (medelålder: 69,5 år) hos vilka Forsteo jämfördes med placebo 
(overksam behandling) under i genomsnitt 19 månader. Huvudeffektmåttet var antalet nya 
kotfrakturer vid studiens slut, även om andra frakturer också behandlades i studien. Patienterna 
behandlades i upp till 23 månader. 
I den andra studien tittade man på användningen av Forsteo på 437 män med osteoporos och 
jämförde dess effekt på bentätheten i ryggraden med effekten av placebo. 
I den tredje studien jämfördes effekterna av Forsteo och alendronat (ett annat läkemedel som används 
för att behandla osteoporos) på bentätheten i ryggraden under tre år. I studien ingick 429 kvinnor och 
män med osteoporos som hade tagit glukokortikoider i minst tre månader. 
I ytterligare en studie tittade man på effekterna av Forsteo på bentätheten under två år hos 234 
kvinnor efter klimakteriet. 
Vilken nytta har Forsteo visat vid studierna? 
Forsteo var effektivare än placebo när det gällde att minska kotfrakturer. 5 procent av patienterna som 
använde Forsteo fick en ny fraktur under loppet av studien, jämfört med 14 procent i patientgruppen 
som fick placebo. Forsteo minskade risken för att utveckla en ny kotfraktur under studiens 19 månader 
med 65 procent jämfört med placebo. Forsteo minskade också risken för andra frakturer med 
62 procent, dock inte risken för höftfrakturer. 
Hos män ökade Forsteo bentätheten i ryggraden med omkring 6 procent efter i genomsnitt nästan 
12 månader. 
Forsteo  
EMA/372186/2016 
Sida 2/3 
 
 
 
I studien med patienterna som tog glukokortikoider var Forsteo effektivare än alendronat: hos 
patienter som fick Forsteo hade bentätheten i ryggraden ökat med 7 procent efter 18 månader, 
jämfört med 3 procent hos dem som fick alendronat. 
Studierna visade också att nyttan med behandlingen med Forsteo fortsatte att öka i upp till två år med 
ytterligare ökningar i bentätheten. 
Vilka är riskerna med Forsteo? 
Den vanligaste biverkningen som orsakas av Forsteo (uppträder hos fler än 1 av 10 patienter) är 
smärta i armar eller ben. En fullständig förteckning över biverkningar som rapporterats för Forsteo 
finns i bipacksedeln. 
Forsteo får inte ges till patienter som har andra skelettsjukdomar, t.ex. Pagets sjukdom, skelettcancer 
eller skelettmetastaser (cancer som spridit sig till skelettet), patienter som genomgått strålbehandling 
av skelettet eller patienter som har hyperkalcemi (höga kalciumnivåer i blodet), oförklarligt höga 
nivåer av alkalisk fosfatas (ett enzym) eller allvarliga njursjukdomar. Forsteo får inte ges till barn eller 
unga vuxna vars skelett ännu inte är fullt utvecklat eller till gravida eller ammande kvinnor. En 
fullständig förteckning över restriktioner finns i bipacksedeln. 
Varför har Forsteo godkänts? 
CHMP fann att nyttan med Forsteo är större än riskerna och rekommenderade att Forsteo skulle 
godkännas för försäljning. 
Vad görs för att garantera säker och effektiv användning av Forsteo? 
Rekommendationer och försiktighetsåtgärder som vårdpersonal och patienter ska iaktta för säker och 
effektiv användning av Forsteo har också tagits med i produktresumén och bipacksedeln. 
Mer information om Forsteo 
Den 10 juni 2003 beviljade Europeiska kommissionen ett godkännande för försäljning av Forsteo som 
gäller i hela EU.  
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Forsteo finns i bipacksedeln (ingår 
också i EPAR). Du kan också kontakta din läkare eller apotekspersonal. 
Denna sammanfattning uppdaterades senast 05-2016. 
Forsteo  
EMA/372186/2016 
Sida 3/3 
 
 
 
