EMA/475324/2015 
EMEA/H/C/000436 
Sammanfattning av EPAR för allmänheten 
Cialis 
tadalafil 
Detta är en sammanfattning av det offentliga europeiska utredningsprotokollet (EPAR) för Cialis. Det 
förklarar hur kommittén för humanläkemedel (CHMP) bedömt läkemedlet och hur den kommit fram till 
sitt ställningstagande om att bevilja godkännande för försäljning och sina rekommendationer om hur 
Cialis ska användas. 
Vad är Cialis? 
Cialis är ett läkemedel som innehåller den aktiva substansen tadalafil. Det finns som tabletter (2,5 mg, 
5 mg, 10 mg och 20 mg). 
Vad används Cialis för? 
Cialis används för att behandla män med erektil dysfunktion (impotens) när de inte kan få eller behålla 
en erektion tillräcklig för tillfredsställande sexuell aktivitet. För att Cialis ska vara effektivt krävs 
sexuell stimulering. 
Cialis kan också användas för att behandla tecken och symtom på benign prostatahyperplasi 
(godartad, dvs. icke-cancerös prostataförstoring) hos män, bland annat problem med urinflödet. 
Läkemedlet är receptbelagt. 
Hur används Cialis? 
För behandling av erektil dysfunktion är den rekommenderade dosen Cialis 10 mg som tas ”vid behov” 
minst 30 minuter före sexuell aktivitet. Dosen kan ökas till 20 mg om effekten av dosen på 10 mg är 
för svag. Högsta rekommenderade doseringsfrekvens är en gång om dagen, men kontinuerlig daglig 
användning av 10 eller 20 mg Cialis rekommenderas inte. Cialis kan ges i en lägre dos en gång per dag 
om man har för avsikt att ta läkemedlet ofta (två gånger per vecka eller oftare), efter läkarens 
bedömning. Dosen är 5 mg en gång per dag, men kan minskas till 2,5 mg en gång per dag beroende 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European 
Union   
© European Medicines Agency, 2015. Reproduction is authorised provided the source is acknowledged. 
 
 
 
  
 
 
 
på hur väl den tolereras. Läkemedlet ska tas vid ungefär samma tidpunkt varje dag och behovet av 
daglig dosering bör utvärderas regelbundet. 
För behandling av män med benign prostatahyperplasi eller män med både benign prostatahyperplasi 
och erektil dysfunktion är den rekommenderade dosen 5 mg en gång dagligen. 
Patienter med svåra leverproblem eller njurproblem får inte ta mer än 10 mg per dos. Dosering en 
gång om dagen rekommenderas inte för patienter med svåra njurproblem och ska endast förskrivas till 
patienter med leverproblem efter att nyttan och riskerna med läkemedlet utvärderats noga. 
Hur verkar Cialis? 
Den aktiva substansen i Cialis, tadalafil, hör till en grupp läkemedel som kallas typ 5-
fosfodiesterashämmare (PDE5-hämmare). Den verkar genom att blockera det fosfodiesterasenzym 
som normalt bryter ned ett ämne som kallas cykliskt guanosinmonofosfat (cGMP). Vid normal sexuell 
stimulering produceras cGMP i penis, där det får muskeln i penisens svampvävnad (svällkroppen) att 
slappna av. Detta möjliggör det inflöde av blod till svällkroppen som framkallar erektionen. Genom att 
blockera nedbrytningen av cGMP återställer Cialis den erektila funktionen. Det krävs emellertid ändå 
sexuell stimulering. Genom att blockera fosfodiesterasenzymet och förhindra nedbrytningen av cGMP 
förbättrar Cialis även inflödet av blod till prostatan och urinblåsan och får musklerna där att slappna 
av. Detta kan minska problem med urinflödet som är symtom på benign prostatahyperplasi. 
Hur har Cialis effekt undersökts? 
Cialis som tas ”vid behov” före sexuell aktivitet har undersökts i sex huvudstudier på 1 328 patienter 
med erektil dysfunktion. I en av studierna ingick endast män med diabetes. Dosering med Cialis en 
gång om dagen undersöktes i tre ytterligare studier som varade i 12 till 24 veckor och omfattade 
sammanlagt 853 patienter. I samtliga studier jämfördes effekterna av Cialis med effekterna av placebo 
(overksam behandling) och huvudeffektmåttet var förmågan att få och bibehålla en erektion. Detta 
dokumenterades i två frågeformulär som fylldes i hemma. 
Cialis har också undersökts på patienter med benign prostatahyperplasi. Fyra huvudstudier där Cialis 
jämfördes med placebo genomfördes. Vissa av de 1 500 patienter som ingick hade även erektil 
dysfunktion. Huvudeffektmåttet var förbättringen av symtomen efter 12 veckor. 
Vilken nytta har Cialis visat vid studierna? 
Cialis var betydligt effektivare än placebo i samtliga studier av erektil dysfunktion. Patienter som före 
behandling registrerade omkring 15 poäng av totalt 30 poäng i det ena frågeformuläret registrerade 
22,6 poäng och 25 poäng efter behandling med Cialis 10 mg respektive Cialis 20 mg. När det gällde 
den allmänna patientgruppen uppgav 81 procent av patienterna att tadalafil taget ”vid behov” på det 
hela taget förbättrade erektionen jämfört med 35 procent för dem som fick placebo. Patienter som fick 
tadalafil en gång om dagen i doser på 2,5 mg eller 5 mg uppgav också att erektionen förbättrats 
jämfört med patienter som fick placebo. 
Cialis som togs i dosen 5 mg var också effektivare än placebo i alla studier på patienter med benign 
prostatahyperplasi; resultaten visade en signifikant förbättring av symtomen efter 12 veckor jämfört 
med placebo. 
Cialis 
EMA/475324/2015 
Sida 2/3 
 
 
 
 
Vilka är riskerna med Cialis? 
De vanligaste biverkningarna som orsakas av Cialis är huvudvärk, dyspepsi (matsmältningsbesvär), 
ryggsmärta och myalgi (muskelsmärta). Biverkningarna är vanligare vid högre doser. En fullständig 
förteckning över biverkningar som rapporterats för Cialis finns i bipacksedeln. 
Det får inte ges till personer för vilka sexuell aktivitet inte är tillrådlig, t.ex. män med allvarliga 
hjärtsjukdomar. Det får heller inte ges till patienter som någon gång haft synnedsättning på grund av 
problem med blodflödet till ögonnerven (icke-arteritisk främre ischemisk optikusneuropati eller 
NAION). Cialis får inte tas tillsammans med nitrater (en typ av läkemedel som används för att 
behandla angina) och inte heller kombineras med läkemedel av typen guanylatcyklas-stimulatorer, 
såsom riociguat (ett läkemedel för att behandla pulmonell hypertension, dvs. högt blodtryck i de kärl 
som transporterar blod från hjärtat till lungorna). Läkaren ska ta hänsyn till den potentiella risken vid 
sexuell aktivitet hos män som lider av kardiovaskulär sjukdom. Eftersom Cialis inte har undersökts hos 
patienter som haft en hjärtattack under de senaste tre månaderna eller ett slaganfall under de senaste 
sex månaderna, eller hos patienter som har högt blodtryck eller besvär med hjärtat (oregelbundna 
hjärtslag), ska dessa män inte använda läkemedlet. En fullständig förteckning över restriktioner finns i 
bipacksedeln. 
Varför har Cialis godkänts? 
CHMP fann att nyttan med Cialis är större än riskerna och rekommenderade att Cialis skulle godkännas 
för försäljning. 
Vad görs för att garantera säker och effektiv användning av Cialis? 
En riskhanteringsplan har tagits fram för att se till att Cialis används så säkert som möjligt. I enlighet 
med denna plan har säkerhetsinformation tagits med i produktresumén och bipacksedeln för Cialis. Där 
anges också lämpliga försiktighetsåtgärder som vårdpersonal och patienter ska vidta. 
Mer information om Cialis 
Den 12 november 2002 beviljade Europeiska kommissionen ett godkännande för försäljning av Cialis 
som gäller i hela EU. 
EPAR finns i sin helhet på EMA:s webbplats ema.europa.eu/Find medicine/Human medicines/European 
public assessment reports. Mer information om behandling med Cialis finns i bipacksedeln (ingår också 
i EPAR). Du kan också kontakta din läkare eller apotekspersonal. 
Denna sammanfattning uppdaterades senast 07-2015. 
Cialis 
EMA/475324/2015 
Sida 3/3 
 
 
 
 
