EMA/793364/2022 
EMEA/H/C/005962 
Teriflunomide Mylan (teriflunomid) 
Sammanfattning av Teriflunomide Mylan och varför det är godkänt inom EU 
Vad är Teriflunomide Mylan och vad används det för? 
Teriflunomide Mylan är ett läkemedel som används för att behandla patienter från 10 års ålder med 
multipel skleros (ms), en sjukdom där inflammation angriper det skyddande höljet runt nerverna och 
skadar själva nerverna. 
Teriflunomide Mylan ges vid den typ av ms som kallas skovvis förlöpande ms, som kännetecknas av att 
patienten har attacker (skov) av symtom som följs av perioder av återhämtning (remissioner). 
Teriflunomide Mylan är ett generiskt läkemedel, vilket innebär att Teriflunomide Mylan innehåller 
samma aktiva substans och verkar på samma sätt som ett referensläkemedel som redan är godkänt i 
EU. Referensläkemedlet är Aubagio. Mer information om generiska läkemedel finns i dokumentet med 
frågor och svar här. 
Teriflunomide Mylan innehåller den aktiva substansen teriflunomid. 
Hur används Teriflunomide Mylan? 
Teriflunomide Mylan är receptbelagt och behandling ska inledas och övervakas av en läkare med 
erfarenhet av att behandla ms. 
Teriflunomide Mylan finns som tabletter. Den rekommenderade dosen för vuxna är 14 mg en gång om 
dagen. Dosen för barn beror på kroppsvikten. För mer information om hur du använder Teriflunomide 
Mylan, läs bipacksedeln eller tala med läkare eller apotekspersonal. 
Hur verkar Teriflunomide Mylan? 
Vid multipel skleros attackerar immunsystemet (kroppens försvarssystem) felaktigt de skyddande 
höljen som omger nervcellerna och även själva nervcellerna i hjärnan och ryggmärgen. Den aktiva 
substansen i Teriflunomide Mylan, teriflunomid, blockerar enzymet dihydroorotatdehydrogenas, som 
cellerna behöver för att dela sig. Exakt hur teriflunomid verkar vid ms är inte känt, men det antas 
minska antalet T-lymfocyter, som är en del av immunsystemet och som deltar i 
inflammationsprocessen. När T-lymfocyterna blir färre minskar också inflammationen, vilket hjälper till 
att reglera symtomen på ms. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
 
Hur har Teriflunomide Mylans effekt undersökts? 
Fördelarna och riskerna med den aktiva substansen vid godkänd användning har redan studerats för 
referensläkemedlet, Aubagio, och behöver inte studeras igen för Teriflunomide Mylan. 
Liksom för alla läkemedel har företaget lagt fram kvalitetsdata för Teriflunomide Mylan. Företaget har 
också visat i en studie att det är ”bioekvivalent” med referensläkemedlet. Två läkemedel är 
bioekvivalenta när de bildar samma halter av den aktiva substansen i kroppen och förväntas därmed 
ha samma effekt. 
Vilka är fördelarna och riskerna med Teriflunomide Mylan? 
Eftersom Teriflunomide Mylan är ett generiskt läkemedel och är bioekvivalent med referensläkemedlet 
anses dess fördelar och risker vara desamma som för referensläkemedlet. 
Varför är Teriflunomide Mylan godkänt i EU? 
Europeiska läkemedelsmyndigheten (EMA) fann att det styrkts att Teriflunomide Mylan i enlighet med 
EU:s krav har likvärdig kvalitet och är bioekvivalent med Aubagio. Myndigheten fann därför att 
fördelarna med Teriflunomide Mylan är större än de konstaterade riskerna, liksom för Aubagio, och att 
läkemedlet kan godkännas för försäljning i EU. 
Vad görs för att garantera säker och effektiv användning av Teriflunomide 
Mylan? 
Företaget som marknadsför Teriflunomide Mylan måste se till att all hälso- och sjukvårdspersonal som 
förväntas förskriva detta läkemedel får utbildningsmaterial som innehåller viktig säkerhetsinformation, 
inräknat de tester och kontroller som ska utföras på patienter före och efter att behandlingen har 
inletts. Företaget måste också tillhandahålla patientkort med viktig säkerhetsinformation till 
patienterna. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Teriflunomide Mylan har också tagits med i 
produktresumén och bipacksedeln. 
Liksom för alla läkemedel övervakas de vetenskapliga uppgifterna för Teriflunomide Mylan 
kontinuerligt. Misstänkta biverkningar som har rapporterats för Teriflunomide Mylan utvärderas 
noggrant och nödvändiga åtgärder vidtas för att skydda patienter. 
Mer information om Teriflunomide Mylan 
Mer information om Teriflunomide Mylan finns på EMA:s webbplats: 
ema.europa.eu/medicines/human/EPAR/teriflunomide-Mylan. Information om referensläkemedlet finns 
också på EMA:s webbplats. 
Teriflunomide Mylan (teriflunomid)  
EMA/793364/2022 
Sida 2/2 
 
 
 
