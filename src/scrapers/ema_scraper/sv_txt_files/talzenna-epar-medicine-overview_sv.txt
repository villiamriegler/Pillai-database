EMA/513180/2023 
EMEA/H/C/004674 
Talzenna (talazoparib) 
Sammanfattning av Talzenna och varför det är godkänt inom EU 
Vad är Talzenna och vad används det för? 
Talzenna är ett cancerläkemedel som ges som enda behandling för att behandla en typ av bröstcancer 
(HER2-negativ med BRCA-mutationer) som har spridit sig från ursprungsstället (lokalt avancerad eller 
metastaserande) hos patienter som har behandlats med vissa läkemedel som inte längre har effekt, 
eller när dessa läkemedel inte är lämpliga. 
Talzenna ges också tillsammans med ett annat cancerläkemedel, enzalutamid, för att behandla vuxna 
med kastrationsresistent prostatacancer som har spridit sig till andra delar av kroppen 
(metastaserande cancer) vilka inte kan få kemoterapi. Kastrationsresistent innebär att sjukdomen har 
förvärrats trots behandling för att sänka testosteronnivåerna, däribland att testiklarna har avlägsnats 
kirurgiskt. 
Talzenna innehåller den aktiva substansen talazoparib. 
Hur används Talzenna? 
Talzenna är receptbelagt och behandling ska inledas och övervakas av en läkare med erfarenhet av 
användning av cancerläkemedel. 
Talzenna finns som kapslar som ska tas genom munnen en gång om dagen. Dosen beror på vilken 
sjukdom som behandlas. Behandlingen ska fortsätta så länge patienten har nytta av den och 
biverkningarna tolereras. Dosen kan minskas eller behandlingen avbrytas om vissa biverkningar 
uppträder. 
För mer information om hur du använder Talzenna, läs bipacksedeln eller tala med läkare eller 
apotekspersonal. 
Hur verkar Talzenna? 
Den aktiva substansen i Talzenna, talazoparib, blockerar verkan av ett enzym som kallas mänskligt 
poly-adenosindifosfat-ribos-polymeras (PARP), ett protein som hjälper till att reparera skadat DNA i 
celler (både i normala celler och i cancerceller) under celldelning. Det skadade DNA:t inne i 
cancercellerna kan inte repareras när PARP-proteinet är blockerat, vilket leder till att cancercellerna 
dör. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2024. Reproduction is authorised provided the source is acknowledged. 
 
 
  
 
 
 
 
Vilka fördelar med Talzenna har visats i studierna? 
Talzenna har visat sig vara effektivt i två huvudstudier när det gäller att förlänga den tid som 
patienterna lever utan att deras sjukdom förvärras. 
I den första huvudstudien ingick 431 patienter med HER2-negativ bröstcancer med BRCA-mutationer 
vars cancer hade spridit sig. De patienter som behandlades med Talzenna levde i genomsnitt 
8,6 månader utan att sjukdomen förvärrades, jämfört med 5,6 månader för patienterna som 
behandlades med läkarens val av ett annat cancerläkemedel. 
I en andra huvudstudie ingick 805 vuxna patienter med kastrationsresistent prostatacancer som hade 
spridit sig till andra delar av kroppen och som inte hade fått kemoterapi. I denna studie kunde 
sjukdomens försämring ses genom bildundersökningar efter cirka 22 månader för personer som fick 
placebo (overksam behandling). Denna tid kunde inte beräknas för dem som fick Talzenna eftersom 
inte tillräckligt många personer upplevde en försämring av sjukdomen efter cirka 28 månaders 
uppföljning. I båda grupperna fick personerna även enzalutamid. 
Vilka är riskerna med Talzenna? 
En fullständig förteckning över biverkningar och restriktioner för Talzenna finns i bipacksedeln. 
De vanligaste biverkningarna som orsakas av Talzenna (kan förekomma hos fler än 1 av 5 användare) 
är anemi (lågt antal röda blodkroppar), trötthet, illamående, neutropeni (låga nivåer av neutrofiler, en 
typ av vita blodkroppar som bekämpar infektion), trombocytopeni (låga nivåer av blodplättar) och 
nedsatt aptit. 
Kvinnor får inte amma under behandling med Talzenna och under en månad efter avbruten 
behandling. 
Varför är Talzenna godkänt i EU? 
Generellt sett är resultatet dåligt för patienter med HER2-negativ bröstcancer med BRCA-mutationer 
vars cancer har spridit sig. Talzenna kan förlänga den tid som dessa patienter lever utan att 
sjukdomen förvärras. Läkemedlet har också visat sig vara effektivt vid behandling av personer med 
kastrationsresistent prostatacancer som har spridit sig till andra delar av kroppen vilka inte kan få 
kemoterapi. Hos dessa personer kan Talzenna förlänga den tid som de lever utan att sjukdomen 
förvärras. Biverkningarna som orsakas av Talzenna var i regel godtagbara och kunde vid behov 
hanteras med dosjusteringar eller understödjande standardbehandling. 
Europeiska läkemedelsmyndigheten (EMA) fann därför att fördelarna med Talzenna är större än 
riskerna och att Talzenna kan godkännas för försäljning i EU. 
Vad görs för att garantera säker och effektiv användning av Talzenna? 
Företaget som innehar godkännandet för försäljning av Talzenna kommer att tillhandahålla 
slutresultaten av studien som undersöker läkemedlets effekt tillsammans med enzalutamid vid 
behandling av vuxna med kastrationsresistent prostatacancer som har spridit sig till andra delar av 
kroppen vilka inte kan få kemoterapi. 
Talzenna (talazoparib)  
EMA/513180/2023 
Sida 2/3 
 
 
 
 
 
 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Talzenna har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Talzenna kontinuerligt. 
Biverkningar som har rapporterats för Talzenna utvärderas noggrant och nödvändiga åtgärder vidtas 
för att skydda patienterna. 
Mer information om Talzenna 
Den 20 juni 2019 beviljades Talzenna ett godkännande för försäljning som gäller i hela EU. 
Mer information om Talzenna finns på EMA:s webbplats: 
ema.europa.eu/medicines/human/EPAR/talzenna. 
Denna sammanfattning uppdaterades senast 12-2023. 
Talzenna (talazoparib)  
EMA/513180/2023 
Sida 3/3 
 
 
 
