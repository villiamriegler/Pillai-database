EMA/173111/2020 
EMEA/H/C/000603 
Tysabri (natalizumab) 
Sammanfattning av Tysabri och varför det är godkänt inom EU 
Vad är Tysabri och vad används det för? 
Tysabri är ett läkemedel för att behandla vuxna med multipel skleros (MS) som inte kontrolleras 
tillräckligt med andra sjukdomsmodifierande behandlingar eller som förvärras i snabb takt. 
Multipel skleros är en nervsjukdom som innebär att en inflammation förstör de skyddande höljen som 
omger nervcellerna, vilket leder till nervskador. 
Tysabri ges till patienter med skovvis förlöpande MS, en typ av MS där patienten har anfall (skov) med 
stabilare perioder (remissioner) däremellan. 
Det innehåller den aktiva substansen natalizumab. 
Hur används Tysabri? 
Behandling med Tysabri ska inledas och övervakas av en läkare som har erfarenhet av att behandla 
nervsjukdomar och har tillgång till utrustning för magnetresonansröntgen (MR). Med hjälp av 
utrustningen kan läkaren söka efter förändringar i hjärnan eller ryggmärgen kopplade till MS eller till 
hjärninfektionen progressiv multifokal leukoencefalopati (PML) som har förknippats med Tysabri och 
andra MS-läkemedel. 
Tysabri ges som en infusion (dropp) i en ven under en timme var fjärde vecka. Eftersom infusionen 
kan utlösa en allergisk reaktion måste patienten övervakas under infusionen och under en timme 
därefter. Om det inte kan påvisas någon tydlig nytta för patienten efter sex månaders behandling ska 
läkaren göra en förnyad bedömning av densamma. 
Läkemedlet är receptbelagt. 
För mer information om hur du använder Tysabri, läs bipacksedeln eller tala med läkare eller 
apotekspersonal. 
Hur verkar Tysabri? 
Den aktiva substansen i Tysabri, natalizumab, är en monoklonal antikropp som binder till α4β1-
integrin, ett protein som förekommer på ytan till vita blodkroppar och som medverkar i 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
 
 
 
 
 
inflammationsprocessen. Genom att binda till integrinet antas natalizumab hindra de vita 
blodkropparna från att gå över från blodet till hjärnvävnaden och ryggmärgsvävnaden, vilket minskar 
inflammationen och de nervskador som den orsakar. Detta hjälper till att lindra sjukdomssymtomen. 
Vilka fördelar med Tysabri har visats i studierna? 
Tysabri var effektivt när det gällde att minska antalet skov och bromsa den hastighet med vilken 
funktionsnedsättningen förvärras (detta uppmättes med hjälp av standardskalan EDSS, Expanded 
Disability Status Scale). 
I en studie där Tysabri jämfördes med placebo (en overksam behandling) minskade antalet MS-skov 
med 68 procent efter ett år hos de patienter som behandlades med Tysabri, jämfört med de patienter 
som fick placebo. Risken för att funktionsnedsättningen skulle förvärras minskade dessutom med 
42 procent efter två års behandling med Tysabri, jämfört med placebobehandling. 
En andra studie visade att Tysabri som tillägg till behandling med läkemedlet interferon beta-1a var 
effektivare än tillägg av placebo när det gällde att minska antalet skov och risken för att 
funktionsnedsättningarna skulle förvärras. I studien påvisades att Tysabri är effektivt, men i den 
uttrycks även en farhåga över att läkemedlet i kombination med interferon beta-1a ökar risken för den 
allvarliga hjärnsjukdomen PML. 
En tredje studie som fortfarande pågår visar att det genomsnittliga antalet MS-skov per år minskar 
från 2 till 0,2 hos patienter som behandlas med Tysabri (oavsett vilken typ av sjukdomsmodifierande 
behandling de fått tidigare). Detta svar höll i sig i upp till fem år. 
Vilka är riskerna med Tysabri? 
Behandling med Tysabri kan medföra ökad risk för infektioner, däribland hjärninfektionen PML. PML är 
en mycket allvarlig sjukdom som kan leda till svår funktionsnedsättning eller ha dödlig utgång. Risken 
för PML ökar ju längre tid en patient har fått Tysabri, särskilt hos patienter som behandlats under mer 
än två år. Risken är också förhöjd om patienten använt immunsuppressiva läkemedel innan 
behandlingen med Tysabri inleddes eller om patienten har antikroppar mot viruset som orsakar PML. 
Om PML misstänks måste läkaren avbryta behandlingen tills det är säkerställt att patienten inte har 
denna infektion. 
De vanligaste biverkningarna som orsakas av Tysabri (kan förekomma hos fler än 1 av 10 användare) 
är urinvägsinfektion, nasofaryngit (inflammation i näsa och hals), huvudvärk, yrsel, illamående, 
ledvärk och trötthet. 
Omkring 6 procent av patienterna som deltog i studierna utvecklade långlivade antikroppar mot 
natalizumab, vilket försämrade läkemedlets effektivitet. 
Tysabri får inte ges till patienter som har PML eller löper risk att få infektioner, inbegripet patienter 
med nedsatt immunförsvar. Det får inte ges tillsammans med andra sjukdomsmodifierande läkemedel 
eller till patienter med cancer (såvida det inte rör sig om en typ av hudcancer som kallas 
basalcellscarcinom). 
En fullständig förteckning över biverkningar och restriktioner för Tysabri finns i bipacksedeln. 
Varför är Tysabri godkänt i EU? 
Studier visar att Tysabri är effektivt när det gäller att behandla skovvis förlöpande MS. På grund av 
dess säkerhetsprofil ska Tysabri dock endast ges till patienter som har ett verkligt behov av 
Tysabri  
EMA/173111/2020 
Sida 2/3 
 
 
 
läkemedlet, antingen för att de inte har svarat på minst en annan sjukdomsmodifierande behandling 
eller för att deras sjukdom snabbt förvärras. 
Europeiska läkemedelsmyndigheten (EMA) fann därför att fördelarna med Tysabri är större än riskerna 
och att Tysabri kan godkännas för försäljning i EU. 
Vad görs för att garantera säker och effektiv användning av Tysabri? 
Företaget som marknadsför Tysabri har med varje medlemsstat enats om åtgärder för att ytterligare 
förbättra övervakningen av patienter, exempelvis register över och studier av patienter som får 
Tysabri. Företaget kommer också att förse alla läkare som förskriver Tysabri med ett utbildningspaket 
som innehåller information om Tysabris säkerhet, bland annat information om vilka patienter som 
löper större eller mindre risk för att få PML. Patienterna ska få denna information när de börjar ta 
Tysabri, när de fortsätter behandlingen under längre tid än två år och när de avslutar behandlingen, 
eftersom risken för PML kvarstår i upp till sex månader efter avslutad behandling. Paketet kommer 
också att innehålla information om andra risker med detta läkemedel för patienterna. 
Patienter som tar Tysabri måste få det särskilda varningskort som sammanfattar den viktigaste 
säkerhetsinformationen om läkemedlet. Patienterna ska läsa texten på kortet noga och alltid ha kortet 
med sig. Patienten bör även visa kortet för sin partner eller vårdare samt för eventuella andra läkare 
som de får behandling av, och säkerställa att de tar del av dess innehåll. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Tysabri har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Tysabri kontinuerligt. 
Biverkningar som har rapporterats för Tysabri utvärderas noggrant och nödvändiga åtgärder vidtas för 
att skydda patienterna. 
Mer information om Tysabri 
Den 27 juni 2006 beviljades Tysabri ett godkännande för försäljning som gäller i hela EU. 
Mer information om Tysabri finns på EMA:s webbplats: ema.europa.eu/medicines/human/EPAR/tysabri 
Denna sammanfattning uppdaterades senast 04-2020. 
Tysabri  
EMA/173111/2020 
Sida 3/3 
 
 
 
