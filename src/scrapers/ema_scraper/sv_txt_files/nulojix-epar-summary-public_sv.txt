EMA/316154/2021
EMEA/H/C/002098
Nulojix (belatacept)
Sammanfattning av Nulojix och varför det är godkänt inom EU
Vad är Nulojix och vad används det för?
Nulojix är ett läkemedel som minskar immunsystemets aktivitet (kroppens naturliga försvar) och ges 
till vuxna för att förhindra att kroppen stöter bort en transplanterad njure. Det innehåller den aktiva 
substansen belatacept.
Hur används Nulojix?
Nulojix är receptbelagt. Behandling ska övervakas av läkare som har erfarenhet av att behandla 
njurtransplanterade patienter.
Nulojix ges som en infusion (dropp) i en ven under 30 minuter. Det kan användas på transplanterade 
patienter från transplantationsdagen och därefter regelbundet som underhållsbehandling. När Nulojix 
används på detta sätt får patienten också behandling med basiliximab, kortikosteroider och 
mykofenolsyra (andra läkemedel som används för att förhindra organavstötning).
Nulojix används också för underhållsbehandling hos patienter som fått njurtransplantation minst 6 
månader tidigare och fått behandling baserad på kalcineurinhämmare (en annan typ av 
immunsuppressiv behandling). Behandling med kalcineurinhämmare kan sedan gradvis ersättas med 
Nulojix.
Doserna och frekvensen beror på i vilket sammanhang Nulojix används. För mer information om hur 
du använder Nulojix, läs bipacksedeln eller tala med läkare eller apotekspersonal.
Hur verkar Nulojix?
Den aktiva substansen i Nulojix, belatacept, är ett immunsuppressivt läkemedel. Det dämpar 
aktiviteten hos ”T-celler”, immunceller som kan bli involverade i organavstötning.
T-cellerna måste ”aktiveras” innan de fungerar. Detta sker när vissa molekyler fäster på receptorer på 
T-cellernas yta. Belatacept har utformats för att fästa på två av dessa molekyler som kallas CD80 och 
CD86. Detta hindrar dem från att aktivera T-cellerna och hjälper till att förhindra organavstötning.
Official address  Domenico Scarlattilaan 6  ●  1083 HS Amsterdam  ●  The Netherlands
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact Telephone +31 (0)88 781 6000
An agency of the European Union
© European Medicines Agency, 2021. Reproduction is authorised provided the source is acknowledged.
Vilka fördelar med Nulojix har visats i studierna?
Nulojix visade sig förbättra patient- och organöverlevnaden efter njurtransplantation.
I två huvudstudier som omfattade 1 209 patienter som just hade genomgått en transplantation 
jämfördes Nulojix med ciklosporin (ett annat läkemedel som används för att förhindra 
organavstötning). Alla patienter behandlades även med kortikosteroider, mykofenolsyra och 
basiliximab (en interleukin-2-receptorantagonist) under första veckan efter transplantation.
I den första studien överlevde 97 procent av de patienter som fick behandling med Nulojix med intakta 
njurar (218 av 226) jämfört med 93 procent av de patienter som fick ciklosporin (206 av 221). 
Omkring 54 procent av de patienter som fick Nulojix och 78 procent av dem som fick ciklosporin hade 
nedsatt njurfunktion. Andelen patienter som fick organavstötning inom ett år var 17 procent för Nulojix 
och 7 procent för ciklosporin A.
I den andra studien överlevde 89 procent (155 av 175) av de patienter som fick Nulojix och 85 procent 
(157 av 184) av dem som fick ciklosporin med intakta njurar. Andelen patienter med nedsatt 
njurfunktion var 77 procent av dem som fick Nulojix och 85 procent av dem som fick ciklosporin. 
Omkring 18 procent av de patienter som fick Nulojix fick organavstötning inom ett år, jämfört med 
14 procent av dem som fick ciklosporin.
Intensivbehandling med Nulojix med en längre inledande fas på sex månader gav liknande resultat 
som behandling med en inledande fas på tre månader.
I ytterligare en studie med 446 patienter som genomgått njurtransplantation mer än 6 månader 
tidigare och som behandlats med en kalcineurinhämmare (ciklosporin eller takrolimus) fortsatte hälften 
av patienterna behandling med kalcineurinhämmare och den andra hälften växlade gradvis till Nulojix 
under 4 veckor. Efter 2 år levde 98 procent av de patienter (219 av 223) som hade bytt till Nulojix 
med en transplanterad njure, jämfört med 97 procent (217 av 223) av de patienter som inte hade 
bytt.
Vilka är riskerna med Nulojix?
De vanligaste allvarliga biverkningarna som orsakas av Nulojix (kan förekomma hos fler än 2 av 100 
användare) är urinvägsinfektion, cytomegalovirusinfektion, pyrexi (feber), förhöjt blodkreatinin (ett 
tecken på njurproblem), pyelonefrit (njurinfektion), diarré, gastroenterit (diarré och kräkningar), dåligt 
fungerande transplanterad njure, leukopeni (lågt antal vita blodkroppar), pneumoni (infektion i 
lungorna), basalcellscancer (en typ av hudcancer), anemi (lågt antal röda blodkroppar) och uttorkning. 
En fullständig förteckning över biverkningar som rapporterats för Nulojix finns i bipacksedeln.
Nulojix får inte ges till patienter som inte har exponerats för Epstein-Barr-virus eller hos vilka tidigare 
exponering är osäker. Detta beror på att patienter som behandlas med Nulojix och inte tidigare har 
exponerats för viruset löper högre risk att få en typ av cancer som kallas lymfoproliferativ sjukdom 
efter transplantation. En fullständig förteckning över restriktioner finns i bipacksedeln.
Varför är Nulojix godkänt i EU?
Europeiska läkemedelsmyndigheten (EMA) noterade att Nulojix inte har de toxiska effekter på njurarna 
som ses med vissa immunsuppressiva läkemedel som vanligen används vid transplantation. Även om 
studierna visade fler akuta avstötningar efter ett års behandling med Nulojix jämfört med ciklosporin, 
ledde inte detta till minskad patient- och organöverlevnad efter tre år. Totalt sett kunde Nulojix 
fördelar mäta sig med jämförelseläkemedlets.
Nulojix (belatacept)
EMA/316154/2021
Sida 2/3
Nulojix är också effektivt när det gäller att förhindra avstötning hos patienter som fått behandling med 
kalcineurinhämmare och bytt till Nulojix minst 6 månader efter transplantation.
EMA fann att fördelarna med Nulojix är större än riskerna och att Nulojix kan godkännas för försäljning 
i EU.
Vad görs för att garantera säker och effektiv användning av Nulojix?
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Nulojix har tagits med i produktresumén och bipacksedeln.
Liksom för alla läkemedel övervakas de vetenskapliga uppgifterna för Nulojix kontinuerligt. 
Biverkningar som har rapporterats för Nulojix utvärderas noggrant och nödvändiga åtgärder vidtas för 
att skydda patienter.
Mer information om Nulojix
Den 17 juni 2011 beviljades Nulojix ett godkännande för försäljning som gäller i hela EU.
Mer information om Nulojix finns på EMA:s webbplats: ema.europa.eu/medicines/human/EPAR/Nulojix.
Denna sammanfattning uppdaterades senast 05-2021.
Nulojix (belatacept)
EMA/316154/2021
Sida 3/3
