EMA/613753/2022 
EMEA/H/C/005605 
Scemblix (asciminib) 
Sammanfattning av Scemblix och varför det är godkänt inom EU 
Vad är Scemblix och vad används det för? 
Scemblix är ett cancerläkemedel. Det används för att  behandla kronisk myeloisk leukemi (KML), 
cancer i de vita blodkropparna, i den ”kroniska” fasen (dvs. när sjukdomen utvecklas långsamt och 
patienten har få eller inga symtom). Läkemedlet kan ges till  vuxna patienter vars cancer är 
Philadelphiakromosompositiv (Ph+). Ph+ innebär att  två av patientens kromosomer har grupperat om 
sig och bildat en särskild kromosom som kallas Philadelphiakromosomen. Denna kromosom producerar 
ett  enzym, BCR::ABL1-kinas, som leder till utvecklingen av leukemi. 
Scemblix ges till patienter som redan har behandlats med två eller fler cancerläkemedel som kallas 
tyrosinkinashämmare. 
KML är sällsynt och Scemblix klassificerades som särläkemedel (ett läkemedel som används vid 
sällsynta sjukdomar) den 24  mars 2020.  Mer information om klassificeringen som särläkemedel finns 
här: https://www.ema.europa.eu/documents/orphan-designation/eu/3/20/2261-public-summary-
opinion-orphan-designation-asciminib-treatment-chronic-myeloid-leukaemia_en.pdf 
Scemblix innehåller den aktiva substansen asciminib. 
Hur används Scemblix? 
Scemblix är receptbelagt och behandling ska inledas av en läkare med erfarenhet av att  diagnostisera 
och behandla leukemi. 
Läkemedlet finns som tabletter som ska tas genom munnen två gånger om dagen. Läkaren kan 
avbryta behandlingen och sänka dosen om vissa biverkningar uppträder. Behandlingen kan avslutas 
om en patient inte tolererar den sänkta dosen. 
För mer information om hur du använder Scemblix, läs bipacksedeln eller tala med läkare eller 
apotekspersonal. 
Hur verkar Scemblix? 
Den aktiva substansen i Scemblix, asciminib, är en tyrosinkinashämmare, vilket innebär att  den 
blockerar enzymer som kallas tyrosinkinaser. Vid Ph+ KML producerar kroppen ett stort  antal onormala 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European  Union   
© European Medicines Agency, 2022. Reproduction is authorised provided the source is acknowledged. 
 
 
  
 
 
 
 
vita blodkroppar. Scemblix blockerar specifikt verkan hos det BCR::ABL1-tyrosinkinas som produceras 
av dessa blodkroppar, vilket hindrar dem från att dela sig och växa. 
Vilka fördelar med Scemblix har visats i studierna? 
Fördelarna med Scemblix utvärderades i en huvudstudie på 233  vuxna med Ph+  KML i den kroniska 
fasen som tidigare behandlats med två eller fler tyrosinkinashämmare. I denna studie var Scemblix 
effektivare än bosutinib  (en annan tyrosinkinashämmare): efter 24  veckors behandling uppvisade 
25 procent (40 av 157) av de patienter som fick Scemblix ett  betydande molekylärt svar (vilket 
betyder att  antalet celler med BCR::ABL1-genen hade minskat till  1 000  gånger lägre än det 
standardiserade utgångsvärdet), jämfört med 13 procent (10 av 76)  av de patienter som fick 
bosutinib.  Efter 96 veckors behandling uppvisade 38  procent (59  av 157)  av de patienter som fick 
Scemblix och 16 procent (12 av 76)  av de patienter som fick bosutinib ett  betydande molekylärt svar. 
Vilka är riskerna med Scemblix? 
De vanligaste biverkningarna som orsakas av Scemblix (kan förekomma hos fler än 2 av 10 
användare) är smärta i muskler, leder och skelett, övre luftvägsinfektioner (i näsa och svalg), 
trombocytopeni (lågt  antal blodplättar), trötthet,  huvudvärk, förhöjda nivåer av pankreasenzymer, 
buksmärta, diarré och illamående. 
De vanligaste allvarliga biverkningarna som orsakas av Scemblix (kan förekomma hos upp till 1 av 10 
användare) är pleurautgjutning  (vätska runt  lungorna), nedre luftvägsinfektioner (infektioner i 
lungorna, t.ex. bronkit eller pneumoni), trombocytopeni, feber, pankreatit (inflammation i 
bukspottkörteln), bröstsmärta (inte relaterad till  hjärtat) och kräkningar. 
En fullständig  förteckning över biverkningar och restriktioner för Scemblix finns  i bipacksedeln. 
Varför är Scemblix godkänt i EU? 
Scemblix har visat sig vara effektivare än en annan tyrosinkinashämmare när det gäller att  minska 
antalet celler med BCR::ABL1-genen hos patienter som redan fått minst  två tidigare 
tyrosinkinashämmare. När det gäller säkerheten liknar biverkningarna av Scemblix dem som ses med 
andra läkemedel i denna läkemedelsklass och anses hanterbara. Europeiska läkemedelsmyndigheten 
(EMA) fann därför att  fördelarna med Scemblix är större än riskerna och att Scemblix kan godkännas 
för försäljning i EU. 
Vad görs för att garantera säker och effektiv användning av Scemblix? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Scemblix har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Scemblix kontinuerligt. 
Misstänkta biverkningar som har rapporterats för Scemblix utvärderas noggrant och nödvändiga 
åtgärder vidtas för att skydda patienterna. 
Mer information om Scemblix 
Mer information om Scemblix finns på EMA:s  webbplats: 
ema.europa.eu/medicines/human/EPAR/Scemblix 
Scemblix (asciminib)  
EMA/613753/2022 
Sida 2/2 
 
 
 
