European Medicines Agency  
EMEA/H/C/504 
OFFENTLIGT EUROPEISKT UTREDNINGSPROTOKOLL (EPAR) 
LITAK 
Sammanfattning av EPAR för allmänheten 
Detta är en sammanfattning av det offentliga europeiska utredningsprotokollet (EPAR). Det 
förklarar hur Kommittén för humanläkemedel (CHMP) bedömt de studier som gjorts och hur den 
kommit fram till sina rekommendationer om hur läkemedlet ska användas. 
Vill du ha mer information om sjukdomen eller behandlingen kan du läsa bipacksedeln (ingår 
också i EPAR) eller kontakta din läkare eller ditt apotek. Läs de vetenskapliga slutsatserna (ingår 
också i EPAR) om du vill ha mer information om vad CHMP bygger sina rekommendationer på. 
Vad är Litak? 
Litak är en injektionsvätska som innehåller den aktiva substansen kladribin. 
Vad används Litak för? 
Litak används för behandling av vuxna med hårcellsleukemi, en typ av blodcancer som innebär att det 
produceras för många B-lymfocyter (en typ av vita blodkroppar). Begreppet ”hårcell” avser de hårlika 
utväxter som kan observeras på lymfocyternas yta när de undersöks i mikroskop. 
Eftersom antalet patienter med hårcellsleukemi är litet betraktas sjukdomen som sällsynt., Den 
18 september 2001 klassificerades Litak som särläkemedel (ett läkemedel som används vid sällsynta 
sjukdomar). 
Läkemedlet är receptbelagt. 
Hur används Litak? 
Behandling med Litak ska inledas av en specialistläkare med erfarenhet av att  behandla cancer. Litak 
ska ges som en injektion under huden. Den rekommenderade dosen är 0,14 mg per kilogram 
kroppsvikt, som ges en gång om dagen under fem dagar. Patienter kan själva injicera Litak, förutsatt 
att de har fått lämplig utbildning. Litak får inte ges till patienter med måttlig till allvarlig lever- eller 
njursjukdom. Det ska ges med försiktighet till patienter över 65 års ålder och blodstatusen, levern och 
njurarna ska då övervakas ofta. 
Hur verkar Litak? 
Den aktiva substansen i Litak, kladribin, är ett cytotoxiskt läkemedel, ett läkemedel som dödar celler 
som delar sig, t.ex. cancerceller. Det tillhör den grupp av läkemedel mot cancer som kallas 
”antimetaboliter”. Kladribin är en purinanalog (en substans som har en liknande kemisk struktur som 
purin). Purin är en av de grundläggande kemikalier som DNA är sammansatt av. I kroppen omvandlas 
kladribin i lymfocyterna till en kemikalie som kallas CdATP som stör bildandet av nytt DNA. Detta 
hindrar cellerna från att dela sig, och hejdar utvecklingen av leukemi. CdATP kan också påverka andra 
celler, särskilt andra typer av blodkroppar, vilket kan orsaka biverkningar. 
Kladribin har använts i läkemedel mot cancer sedan 1980-talet, och det har funnits tillgängligt som en 
intravenös infusion (dropp i en ven) i vissa medlemsstater inom Europeiska unionen sedan 1993. 
7 Westferry Circus, Canary Wharf,  London  E14 4HB, UK 
Tel. (44-20) 74 18 84 00  Fax (44-20) 74 18 84 16 
E-mail: mail@emea.europa.eu     http://www.emea.europa.eu 
© European Medicines Agency, 2009. Reproduction is authorised provided the source is acknowledged. 
 
 
 
 
 
 
 
 
 
 
 
 
 
 
 
Hur har Litaks effekt undersökts? 
Eftersom kladribin har använts under ett antal år lade företaget fram data från publicerad litteratur. 
Litak har undersökts i en huvudstudie där 63 vuxna med hårcellsleukemi ingick. Litak jämfördes inte 
med andra behandlingar i denna studie. Det viktigaste effektmåttet var antalet patienter som inte 
uppvisade några symtom eller bara vissa symtom efter behandling. Hos patienter utan symtom 
försvann alla sjukdomstecken, medan blodstatus förbättrades och antalet cancerceller minskade hos 
patienter med vissa symtom. 
Vilken nytta har Litak visat vid studierna? 
I huvudstudien uppvisade 97 procent av patienterna antingen inga symtom eller bara vissa symtom (60 
av 62) och 76 procent uppvisade inga symtom (47 av 62). Dessa resultat liknade dem som förekommit 
i andra publicerade studier där intravenös administrering av kladribin använts och var bättre än de 
resultat som iakttagits vid alternativa behandlingar med alfainterferon och pentostatin. 
Vilka är riskerna med Litak?  
De vanligaste biverkningarna (uppträder hos fler än 1 av 10 patienter) är infektioner, pancytopeni eller 
myelosuppression (lågt antal blodkroppar), purpura (blåmärken), immunsuppression (försvagat 
immunsystem), minskad aptit, huvudvärk, yrsel, onormala andningsljud och läten i bröstkorgen, hosta, 
illamående, kräkningar, förstoppning, diarré, hudutslag, lokalt exantem (hudutslag) perspiration 
(häftiga svettningar), reaktioner på injektionsstället (smärta och inflammation på injektionsstället), 
feber, trötthet, frossa och asteni (svaghet). Förteckningen över samtliga biverkningar som rapporterats 
för Litak finns i bipacksedeln. 
Litak ska inte ges till personer som kan vara överkänsliga (allergiska) mot kladribin eller något annat 
innehållsämne. Litak får inte ges till gravida eller ammande, till patienter under 18 år, till patienter 
med måttlig till allvarlig lever- eller njursjukdom eller i kombination med andra läkemedel som 
minskar produktionen av blodkroppar. 
Varför har Litak godkänts? 
Kommittén för humanläkemedel (CHMP) fann att fördelarna med Litak är större än riskerna vid 
behandling av hårcellsleukemi. Kommittén rekommenderade att Litak skulle godkännas för 
försäljning. 
Mer information om Litak: 
Den 14 april 2004 beviljade Europeiska kommissionen Lipomed GmbH ett godkännande för 
försäljning av Litak som gäller i hela Europeiska unionen. Godkännandet för försäljning förlängdes 
den 14 april 2009. 
Sammanfattningen av yttrandet om Litak från Kommittén för särläkemedel finns här. 
Det offentliga europeiska utredningsprotokollet (EPAR) finns i sin helhet här. 
Denna sammanfattning aktualiserades senast 04-2009. 
2/2 
 
 
 
 
 
 
 
 
 
