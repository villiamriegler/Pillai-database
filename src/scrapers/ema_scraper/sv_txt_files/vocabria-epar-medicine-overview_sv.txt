EMA/565621/2020 
EMEA/H/C/004976 
Vocabria (kabotegravir) 
Sammanfattning av Vocabria och varför det är godkänt inom EU 
Vad är Vocabria och vad används det för? 
Vocabria används tillsammans med ett annat läkemedel som kallas rilpivirin för att behandla vuxna 
som infekterats med humant immunbristvirus typ 1 (HIV-1), ett virus som orsakar förvärvat 
immunbristsyndrom (aids). Det ges till vuxna vars infektion är under kontroll med antiretrovirala 
läkemedel (hivläkemedel). 
Vocabria innehåller den aktiva substansen kabotegravir. 
Hur används Vocabria? 
Vocabria finns som tabletter som ska tas genom munnen och som injektionsvätska, depotsuspension. 
Depot innebär att den aktiva substansen frisätts långsamt under några veckor efter injektionen. 
Injektionen ges i en muskel i höften eller skinkan av en läkare eller sjuksköterska. 
Innan behandlingen inleds ska läkaren se till att patienten samtycker till att hålla sig till 
injektionsschemat, eftersom detta är viktigt för att hålla viruset under kontroll och för att det finns en 
risk att virushalterna ökar eller att viruset blir resistent mot behandlingen om doser missas. 
Tabletter med kabotegravir och rilpivirin tas dagligen genom munnen under en månad. Därefter ges 
injektioner med Vocabria och rilpivirin varje månad eller varannan månad. 
Om behandlingen med Vocabria avbryts måste en annan behandling för att hejda viruset inledas för att 
minimera risken för att viruset blir resistent mot behandling. 
Vocabria är receptbelagt och ska förskrivas av läkare med erfarenhet av att behandla hivinfektion. 
För mer information om hur du använder Vocabria, inbegripet injektionsschemat, läs bipacksedeln eller 
tala med läkare eller apotekspersonal. 
Hur verkar Vocabria? 
Vocabria är en integrashämmare. Detta är ett läkemedel som blockerar ett enzym som kallas integras 
och som viruset behöver för att reproducera sig i kroppen. Genom att blockera detta enzym minskar 
Vocabria, när det tas i kombination med rilpivirin, mängden hiv i blodet och håller den på en låg nivå. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact  Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
 
 
 
 
 
 
Vocabria botar inte hivinfektion eller aids, men kan motverka skador på immunsystemet och förhindra 
att infektioner och sjukdomar som förknippas med aids utvecklas. 
Vilka fördelar med Vocabria har visats i studierna? 
I tre huvudstudier på patienter med HIV-1-infektion var Vocabria, taget tillsammans med rilpivirin, lika 
effektivt som andra hivläkemedel för att bibehålla nivån av HIV-1 i blodet (virusbelastningen) under en 
definierad nivå (mindre än 50 HIV-1-RNA-kopior/ml). I studierna ingick patienter som inte hade tagit 
hivläkemedel tidigare eller som hade tagit dessa läkemedel i minst sex månader. 
I två studier behandlades patienter med Vocabria och rilpivirin eller med kombinationer av andra 
läkemedel. Efter 48 veckor låg nivån av HIV-1 över gränsen hos 1,9 procent av de patienter (11 av 
591) som fick månatliga injektioner med Vocabria och rilpivirin, jämfört med 1,7 procent hos de 
patienter (10 av 591) som tog andra läkemedel. 
En studie visade att injektioner med Vocabria och rilpivirin som gavs varje månad eller varannan 
månad var lika effektiva. För patienter som fick injektionerna varannan månad låg nivån av HIV-1 efter 
48 veckor över gränsvärdet hos 1,7 procent av patienterna (9 av 522), jämfört med hos 1 procent av 
de patienter (5 av 523) som fick injektioner varje månad. 
Vilka är riskerna med Vocabria? 
De vanligaste biverkningarna som orsakas av Vocabria (kan förekomma hos fler än 1 av 10 användare) 
är reaktioner på injektionsstället, huvudvärk och feber. 
Vocabria får inte ges tillsammans med karbamazepin, oxkarbazepin, fenobarbital och fenytoin 
(läkemedel mot epilepsi) eller tillsammans med rifampicin och rifapentin (antibiotika), eftersom dessa 
läkemedel kan leda till minskade halter av läkemedlet i blodet och på så sätt minska dess effekt. 
En fullständig förteckning över biverkningar och restriktioner för Vocabria finns i bipacksedeln. 
Varför är Vocabria godkänt i EU? 
Att få injektioner med Vocabria varje månad eller varannan månad kan vara bekvämare för patienter 
än att ta läkemedel varje dag. Studier visade att läkemedlet var lika effektivt för att hålla nere 
virusnivån som andra standardläkemedel. Det är viktigt att patienter håller sig till injektionsschemat 
för att undvika att viruset blir resistent mot behandling, och ytterligare studier kommer att avgöra om 
detta händer när läkemedlet släppts ut på marknaden. Europeiska läkemedelsmyndigheten (EMA) fann 
att fördelarna med Vocabria är större än riskerna och att Vocabria kan godkännas för försäljning i EU. 
Vad görs för att garantera säker och effektiv användning av Vocabria? 
Företaget som marknadsför Vocabria kommer att utföra två studier om hur läkemedlet används och 
dess effekt. Följderna för de patienter som byter till andra behandlingar efter att ha tagit Vocabria 
kommer också att studeras. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Vocabria har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Vocabria kontinuerligt. 
Biverkningar som har rapporterats för Vocabria utvärderas noggrant och nödvändiga åtgärder vidtas 
för att skydda patienter. 
Vocabria (kabotegravir)  
EMA/565621/2020 
Sida 2/3 
 
 
 
Mer information om Vocabria 
Mer information om Vocabria finns på EMA:s webbplats: 
ema.europa.eu/medicines/human/EPAR/vocabria. 
Vocabria (kabotegravir)  
EMA/565621/2020 
Sida 3/3 
 
 
 
 
