EMA/156583/2023 
EMEA/H/C/006036 
Epysqli (ekulizumab) 
Sammanfattning av Epysqli och varför det är godkänt inom EU 
Vad är Epysqli och vad används det för? 
Epysqli är ett läkemedel som används för att behandla vuxna och barn med paroxysmal nokturn 
hemoglobinuri (PNH), en sjukdom där en onormalt stor nedbrytning av röda blodkroppar leder till olika 
medicinska komplikationer, däribland anemi (låga halter av röda blodkroppar). 
Epysqli är en biosimilar (liknande biologiskt läkemedel), vilket innebär att Epysqli i hög grad liknar ett 
annat biologiskt läkemedel (”referensläkemedel”) som redan är godkänt i EU. Referensläkemedlet för 
Epysqli är Soliris. Mer information om biosimilarer finns här. 
Epysqli innehåller den aktiva substansen ekulizumab. 
Hur används Epysqli? 
Epysqli är receptbelagt och ska ges av hälso- och sjukvårdspersonal under överinseende av en läkare 
som har erfarenhet av att behandla blodsjukdomar. 
Epysqli ges som en infusion (dropp) i en ven under 25–45 minuter (hos vuxna) eller 1–4 timmar (hos 
barn) en gång i veckan under de första 2–5 veckorna och därefter varannan vecka. Patienterna ska 
övervakas avseende eventuella reaktioner under infusionen och i minst en timme därefter. 
Patienter som inte får några allvarliga biverkningar vid de första infusionerna kan få efterföljande 
infusioner i hemmet av hälso- och sjukvårdspersonal. Epysqli ska ges hela livet, såvida inte patienten 
får allvarliga biverkningar. 
För mer information om hur du använder Epysqli, läs bipacksedeln eller tala med läkare eller 
apotekspersonal. 
Hur verkar Epysqli? 
Komplementsystemet är en uppsättning proteiner som ingår i kroppens immunförsvar. Hos patienter 
med PNH är komplementsystemet överaktivt och skadar patienternas egna blodkroppar. 
Den aktiva substansen i Epysqli, ekulizumab, är en antikropp (en typ av protein) som utformats för att 
binda till C5-proteinet i komplementsystemet. Genom att blockera C5 hindrar ekulizumab 
komplementsystemet från att skada cellerna och bidrar på så sätt till att sjukdomssymtomen lindras. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
 
 
 
 
 
Vilka fördelar med Epysqli har visats i studierna? 
Laboratoriestudier där Epysqli jämfördes med Soliris har visat att den aktiva substansen i Epysqli är 
mycket lik den i Soliris vad gäller struktur, renhet och biologisk aktivitet. Studier har också visat att 
det vid behandling med Epysqli produceras liknande halter av den aktiva substansen i kroppen som vid 
behandling med Soliris. 
I en studie på 50 patienter med PNH jämfördes dessutom nivåerna av enzymet laktatdehydrogenas 
(LDH) i blodet efter behandling med Epysqli respektive med Soliris. Lägre nivåer av LDH innebär att 
nedbrytningen av röda blodkroppar minskar. Studien visade att de genomsnittliga LDH-nivåerna efter 
6 månaders behandling med Episqli liknade dem som setts med Soliris efter samma behandlingstid 
(cirka 284 enheter per liter med Epysqli jämfört med 250 enheter per liter med Soliris). 
Eftersom Epysqli är en biosimilar behöver inte studierna om ekulizumabs effekt och säkerhet som 
utförts med Soliris utföras på nytt med Epysqli. 
Vilka är riskerna med Epysqli? 
Epysqlis säkerhet har utvärderats och med de genomförda studierna som grund anses läkemedlets 
biverkningar vara jämförbara med dem som referensläkemedlet Soliris ger upphov till. 
En fullständig förteckning över biverkningar och restriktioner för Epysqli finns i bipacksedeln. 
Den vanligaste biverkningen som orsakas av Epysqli (kan förekomma hos fler än 1 av 10 användare) 
är huvudvärk. Den allvarligaste biverkningen är meningokocksepsis (när en bakterie infekterar blodet 
och orsakar blödning i huden och organen). 
På grund av den ökade risken för att utveckla meningokocksepsis får Epysqli inte ges till personer som 
har en pågående infektion orsakad av Neisseria meningitides. Det får heller inte ges till patienter som 
inte är vaccinerade mot denna bakterie, såvida de inte låter sig vaccineras mot den och tar ett lämpligt 
antibiotikum för att minska infektionsrisken under de två veckor som följer efter vaccinationen. 
Varför är Epysqli godkänt i EU? 
Europeiska läkemedelsmyndigheten (EMA) fann att det styrkts att Epysqli i enlighet med EU:s krav för 
biosimilarer har en struktur, renhet och biologisk aktivitet som i hög grad liknar Soliris, och att de båda 
läkemedlen fördelas i kroppen på samma sätt. Dessutom har en studie på patienter med PNH visat att 
Epysqli är lika säkert och effektivt som Soliris vid behandling av PNH. 
Alla dessa data ansågs räcka för att dra slutsatsen att Epysqli kommer att verka på samma sätt som 
Soliris vad gäller effekt och säkerhet vid dess godkända användning, behandling av PNH. EMA fann 
därför att fördelarna med Epysqli är större än de konstaterade riskerna, liksom för Soliris, och att 
Epysqli kan godkännas för försäljning i EU. 
Vad görs för att garantera säker och effektiv användning av Epysqli? 
Företaget som marknadsför Epysqli ska se till att läkemedlet endast tillhandahålls efter att det 
bekräftats att patienten har genomgått relevant vaccination. Företaget kommer också att förse 
förskrivande läkare och patienter med information om läkemedlets säkerhet och kommer att skicka 
påminnelser till förskrivande läkare eller apotekspersonal om att kontrollera patienternas 
vaccinationsstatus. 
Epysqli (ekulizumab)  
EMA/156583/2023  
Sida 2/3 
 
 
 
Företaget kommer att förse förskrivande läkare och patienter med en vägledning om läkemedlets 
säkerhet. Patienterna kommer också att få ett ”säkerhetskort” som förklarar symtomen på vissa typer 
av infektioner och uppmanar patienterna att omedelbart söka läkarvård om de skulle uppleva dem. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Epysqli har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Epysqli kontinuerligt. Misstänkta 
biverkningar som har rapporterats för Epysqli utvärderas noggrant och nödvändiga åtgärder vidtas för 
att skydda patienterna. 
Mer information om Epysqli 
Mer information om Epysqli finns på EMA:s webbplats: 
ema.europa.eu/medicines/human/EPAR/epysqli. 
Epysqli (ekulizumab)  
EMA/156583/2023  
Sida 3/3 
 
 
 
