EMA/533396/2021 
EMEA/H/C/00986 
Firmagon (degarelix) 
Sammanfattning av Firmagon och varför det är godkänt inom EU 
Vad är Firmagon och vad används det för? 
Firmagon är ett läkemedel som används för att behandla cancer i prostatan (en körtel i det manliga 
fortplantningssystemet) hos vuxna män när cancern är hormonberoende, vilket innebär att den svarar 
på behandlingar som sänker nivåerna av hormonet testosteron. Läkemedlet ges enligt följande: 
• 
• 
För att behandla avancerad hormonberoende prostatacancer. ”Avancerad” innebär att cancern har 
spridit sig utanför bäckenet till närliggande vävnader, såsom lymfkörtlar och skelett. 
Före eller tillsammans med strålbehandling för att behandla högrisklokaliserad eller lokalt 
avancerad hormonberoende prostatacancer. ”Högrisklokaliserad” innebär att cancern sannolikt 
kommer att sprida sig utanför prostatakörteln till närliggande vävnader och bli ”lokalt avancerad”. 
Firmagon innehåller den aktiva substansen degarelix. 
Hur används Firmagon? 
Firmagon injiceras under huden i buken. Behandlingen inleds med två injektioner om vardera 120 mg, 
följt av en injektion på 80 mg varje månad. Läkare ska övervaka effekten av behandlingen med 
Firmagon genom att undersöka nivåerna av testosteron och prostataspecifikt antigen (PSA) i blodet. 
PSA är ett protein som produceras av prostatakörteln och som ofta påträffas i höga nivåer hos män 
med prostatacancer. 
Läkemedlet är receptbelagt. För mer information om hur du använder Firmagon, läs bipacksedeln eller 
tala med läkare eller apotekspersonal. 
Hur verkar Firmagon? 
Testosteron kan få prostatacancerceller att växa. Den aktiva substansen i Firmagon, degarelix, sänker 
mängden testosteron i kroppen genom att blockera effekterna av ett naturligt hormon som kallas 
gonadotropinfrisättande hormon (GnRH). GnRH ingår i den första etappen i ett system som ansvarar 
för testosteronproduktionen. Genom att blockera GnRH bidrar Firmagon till att cancercellerna växer 
långsammare. När det injiceras bildar Firmagon en gel under huden som långsamt frisätter den aktiva 
substansen under några veckor. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
Vilka fördelar med Firmagon har visats i studierna? 
En huvudstudie som omfattade 610 män med prostatacancer i samtliga sjukdomsstadier visade att 
Firmagon är effektivt när det gäller att minska mängden testosteron till nivåer som konstaterats hos 
män vars testiklar har opererats bort. 
I denna studie var Firmagon lika effektivt som leuprorelin (ett annat läkemedel mot prostatacancer). 
Under det första året hade 97 procent av de patienter som fick den godkända dosen Firmagon på 
80 mg en gång i månaden testosteronnivåer som låg under den erforderliga nivån. Motsvarande siffra 
för de patienter som fick leuprorelin var 96 procent. 
I en andra studie på 244 män med prostatacancer med medelhög till hög risk fann man att Firmagon 
var lika effektivt när det gällde att minska prostatavolymen före strålbehandling som en kombination 
av två andra prostatacancerläkemedel, nämligen goserelin och bikalutamid. Efter 12 veckors 
behandling minskade prostatavolymen med 36,0 procent hos de patienter som behandlades med 
Firmagon, jämfört med 35,3 procent hos dem som fick goserelin och bikalutamid. 
Vilka är riskerna med Firmagon? 
De vanligaste biverkningarna som orsakas av Firmagon (kan förekomma hos fler än 1 av 10 
användare) är värmevallningar och reaktioner vid injektionsstället, till exempel smärta och rodnad. 
En fullständig förteckning över biverkningar och restriktioner för Firmagon finns i bipacksedeln. 
Varför är Firmagon godkänt i EU? 
Europeiska läkemedelsmyndigheten (EMA) fann att fördelarna med Firmagon är större än riskerna och 
att Firmagon kan godkännas för försäljning i EU. 
Firmagon var lika effektivt som leuprorelin vid behandling av avancerad hormonberoende 
prostatacancer. Dessutom var Firmagon effektivt vid högrisklokaliserad eller lokalt avancerad 
prostatacancer före strålbehandling. På grundval av Firmagons verkningsmekanism ansåg EMA att 
Firmagon även kan förväntas vara effektivt vid högrisklokaliserad eller lokalt avancerad prostatacancer 
i kombination med strålbehandling. Detta kommer att bekräftas ytterligare i en pågående studie. 
EMA noterade också att behandling med Firmagon inte utlöser den tillfälliga kraftiga ökningen av 
testosteronnivåer som konstaterats med GnRH-agonister (andra läkemedel mot prostatacancer som 
stimulerar produktionen av GnRH). Detta innebär att patienter inte behöver ta andra läkemedel för att 
blockera testosteron i början av behandlingen. 
Vad görs för att garantera säker och effektiv användning av Firmagon? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Firmagon har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Firmagon kontinuerligt. 
Biverkningar som har rapporterats för Firmagon utvärderas noggrant och nödvändiga åtgärder vidtas 
för att skydda patienter. 
Firmagon (degarelix) 
EMA/533396/2021 
Sida 2/3 
 
 
 
Mer information om Firmagon 
Den 17 februari 2009 beviljades Firmagon ett godkännande för försäljning som gäller i hela EU. 
Mer information om Firmagon finns på EMA:s webbplats: 
ema.europa.eu/medicines/human/EPAR/firmagon 
Denna sammanfattning uppdaterades senast 10-2021. 
Firmagon (degarelix) 
EMA/533396/2021 
Sida 3/3 
 
 
 
