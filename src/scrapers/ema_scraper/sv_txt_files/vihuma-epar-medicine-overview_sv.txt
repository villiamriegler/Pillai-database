EMA/851078/2018 
EMEA/H/C/004459 
Vihuma (simoktokog alfa) 
Sammanfattning av Vihuma och varför det är godkänt inom EU 
Vad är Vihuma och vad används det för? 
Vihuma är ett läkemedel som används för att behandla och förebygga blödning hos patienter med 
hemofili A (en ärftlig blödningssjukdom som orsakas av brist på faktor VIII). Vihuma innehåller den 
aktiva substansen simoktokog alfa (human koagulationsfaktor VIII). 
Läkemedlet är detsamma som Nuwiq, som redan godkänts i EU. Företaget som tillverkar Nuwiq har 
godkänt att de vetenskapliga uppgifterna för läkemedlet kan användas för Vihuma (informerat 
samtycke). 
Hur används Vihuma? 
Vihuma är receptbelagt och behandling ska ske under tillsyn av en läkare med erfarenhet av 
behandling av hemofili. 
Vihuma finns som ett pulver och en vätska som blandas till en injektionsvätska, lösning som injiceras i 
en ven. Dos och behandlingslängd beror på om Vihuma används för behandling eller förebyggande av 
blödning eller under operation, samt på patientens nivåer av faktor VIII i blodet, hemofilins 
svårighetsgrad och omfattning, platsen för blödningen och patientens tillstånd och kroppsvikt. Vihuma 
kan användas för kortvarig eller långvarig behandling. 
Patienter eller deras vårdare kan själva ge Vihuma hemma efter att de har instruerats på lämpligt sätt. 
För mer information om hur du använder Vihuma, läs bipacksedeln eller tala med läkare eller 
apotekspersonal. 
Hur verkar Vihuma? 
Den aktiva substansen i Vihuma, simoktokog alfa (human koagulationsfaktor VIII), är en substans som 
hjälper blodet att koagulera. Patienter med hemofili A saknar faktor VIII och detta orsakar problem 
med blodets koagulering, vilket leder till blödningar i leder, muskler eller inre organ. Vihuma rättar till 
bristen på faktor VIII genom att ersätta den faktor VIII som saknas och ger på så sätt en tillfällig 
kontroll över blödarsjukan. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2019. Reproduction is authorised provided the source is acknowledged. 
 
 
 
  
 
 
 
Vilken nytta med Vihuma har visats i studierna? 
Vihuma var effektivt när det gällde att förebygga och behandla blödningsepisoder i tre huvudstudier på 
113 patienter med hemofili A. 
I den första studien deltog 22 patienter från 12 års ålder som fick Vihuma för behandling av 
blödningsepisoder eller för att förebygga blödningar under kirurgi. Sammanlagt registrerades 986 
blödningsepisoder, varav de flesta upphörde efter en injektion med Vihuma. Huvudmåttet på effekt 
utgick ifrån patienternas bedömning av hur väl behandlingen fungerade. Behandling med Vihuma 
bedömdes som ”mycket bra” eller ”bra” för 94 procent av blödningsepisoderna. Vid de två operationer 
som utfördes under studien fick Vihuma bedömningen ”mycket bra” när det gällde att förebygga 
blödningsepisoder. 
I den andra studien deltog 32 patienter från 12 års ålder som fick Vihuma för att förebygga och 
behandla blödningshändelser samt för att förebygga blödningar under kirurgi. När det användes för att 
förebygga blödningar registrerades i genomsnitt 0,19 blödningsepisoder per månad för varje patient. 
När det användes för att behandla blödningsepisoder bedömdes Vihuma huvudsakligen som ”mycket 
bra” eller ”bra” för behandling av större blödningsepisoder och de flesta blödningsepisoder upphörde 
efter en eller fler injektioner med Vihuma. Vid de fem operationer som utfördes under studien 
bedömdes Vihuma som mycket bra när det gällde att förebygga blödningsepisoder vid fyra operationer 
och måttligt när det gällde att förebygga blödningar vid ett kirurgiskt ingrepp. 
I den tredje studien deltog 59 barn som var mellan 2 och 12 år gamla. När Vihuma användes för att 
förebygga blödningsepisoder registrerades i genomsnitt 0,34 blödningsepisoder per månad för varje 
barn. När Vihuma användes för behandling av blödningsepisoder upphörde 81 procent av dessa efter 
en eller två injektioner. 
Vilka är riskerna med Vihuma? 
Överkänslighetsreaktioner (allergiska reaktioner) har rapporterats med faktor VIII-läkemedel och kan i 
vissa fall vara allvarliga. 
Vissa patienter som behandlas med faktor VIII-läkemedel kan utveckla hämmande substanser 
(antikroppar) mot faktor VIII, vilket leder till att läkemedlet slutar verka med förlorad blödningskontroll 
som följd. 
En fullständig förteckning över biverkningar och restriktioner för Vihuma finns i bipacksedeln. 
Varför är Vihuma godkänt i EU? 
Europeiska läkemedelsmyndigheten fann att fördelarna med Vihuma är större än riskerna och att 
läkemedlet kan godkännas för försäljning i EU. Myndigheten konstaterade att Vihuma var effektivt för 
att behandla och förebygga blödningar hos patienter med hemofili A och att det har en godtagbar 
säkerhetsprofil. 
Vad görs för att garantera säker och effektiv användning av Vihuma? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Vihuma har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Vihuma kontinuerligt. 
Biverkningar som har rapporterats för Vihuma utvärderas noggrant och nödvändiga åtgärder vidtas för 
att skydda patienterna. 
Vihuma  
EMA/851078/2018 
Sida 2/3 
 
 
 
Mer information om Vihuma 
Den 13 februari 2017 beviljades Vihuma ett godkännande för försäljning som gäller i hela EU. 
Mer information om Vihuma finns på EMA:s 
webbplats ema.europa.eu/medicines/human/EPAR/Vihuma. 
Denna sammanfattning uppdaterades senast 12-2018. 
Vihuma  
EMA/851078/2018 
Sida 3/3 
 
 
 
