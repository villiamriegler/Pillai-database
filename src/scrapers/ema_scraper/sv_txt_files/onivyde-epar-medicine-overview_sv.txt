EMA/632019/2019 
EMEA/H/C/004125 
Onivyde pegylated liposomal1 (irinotekan) 
Sammanfattning av Onivyde pegylated liposomal och varför det är godkänt 
inom EU 
Vad är Onivyde pegylated liposomal och vad används det för? 
Onivyde pegylated liposomal är ett cancerläkemedel som används för att behandla en form av cancer i 
pankreas (bukspottkörteln) som kallas metastaserande adenokarcinom i pankreas. Metastaserande 
innebär att cancern har spridit sig till andra delar av kroppen. Onivyde pegylated liposomal ges 
tillsammans med fluorouracil och leukovorin (även kallat folinat) (två andra cancerläkemedel) till 
vuxna vars cancer har förvärrats trots behandling med cancerläkemedlet gemcitabin. 
Onivyde pegylated liposomal innehåller den aktiva substansen irinotekan. 
Pankreascancer är sällsynt och Onivyde pegylated liposomal klassificerades som särläkemedel (ett 
läkemedel som används vid sällsynta sjukdomar) den 9 december 2011. Mer information om 
klassificeringen som särläkemedel finns här: ema.europa.eu/medicines/human/orphan-
designations/eu311933. 
Hur används Onivyde pegylated liposomal? 
Onivyde pegylated liposomal är receptbelagt och behandlingen ska alltid förskrivas och ges av en 
läkare med erfarenhet av att förskriva cancerläkemedel. 
Onivyde pegylated liposomal ges som infusion (dropp) i en ven. Dosen beräknas utifrån patientens vikt 
och längd och ges varannan vecka tillsammans med fluorouracil och leukovorin. Läkaren kan minska 
dosen för patienter som får svåra biverkningar och för patienter med särskilda genetiska särdrag som 
ökar risken för biverkningar. För mer information om hur du använder Onivyde pegylated liposomal, 
läs bipacksedeln eller tala med läkare eller apotekspersonal. 
1 Kallades tidigare Onivyde 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
 
 
 
 
 
 
Hur verkar Onivyde pegylated liposomal? 
Den aktiva substansen i Onivyde pegylated liposomal, irinotekan, är ett cancerläkemedel som tillhör 
gruppen topoisomerashämmare. Den blockerar ett enzym som kallas topoisomeras I, vilket medverkar 
i kopieringen av cell-DNA som behövs för att bilda nya celler. Genom att enzymet blockeras hindras 
cancercellerna från att föröka sig så att de till slut dör. I Europa har irinotekan varit godkänt i flera år 
för behandling av kolorektal cancer. I Onivyde pegylated liposomal är irinotekan inneslutet i små 
fettpartiklar som kallas liposomer. Det förväntas att liposomerna ansamlas inne i tumören och frisätter 
läkemedlet långsamt över tid, vilket gör att irinotekan avlägsnas långsammare från kroppen så att det 
kan verka under längre tid. 
Vilken nytta med Onivyde pegylated liposomal har visats i studierna? 
Onivyde pegylated liposomal undersöktes i en huvudstudie med 417 patienter med metastaserande 
adenokarcinom i pankreas vars cancer förvärrades trots cancerbehandling med gemcitabin (ett annat 
cancerläkemedel). Patienter fick Onivyde pegylated liposomal eller fluorouracil plus leukovorin, eller de 
tre läkemedlen i kombination. Huvudeffektmåttet var total överlevnad (hur länge patienterna levde). 
Studien visade att tillägget av Onivyde pegylated liposomal till regimen med fluorouracil plus 
leukovorin förlängde patienters liv: patienter som tog de tre läkemedlen tillsammans levde i cirka 6,1 
månader, jämfört med 4,2 månader för patienter som tog fluorouracil plus leukovorin, och 4,9 
månader för patienter som enbart tog Onivyde pegylated liposomal. 
Vilka är riskerna med Onivyde pegylated liposomal? 
De vanligaste biverkningarna som orsakas av Onivyde pegylated liposomal (kan förekomma hos fler än 
1 av 5 användare) är diarré, illamående, kräkning, förlorad aptit, neutropeni (lågt antal neutrofiler, en 
typ av vita blodkroppar), trötthet, svaghet, anemi (lågt antal röda blodkroppar), stomatit 
(inflammation i munslemhinnan) och feber. De vanligaste allvarliga biverkningarna (kan förekomma 
hos fler än 1 av 50 användare) innefattade diarré, illamående och kräkning, neutropeni och feber, 
infektioner i blodet eller lungorna (blodförgiftning, lunginflammation), chock, uttorkning, njursvikt och 
trombocytopeni (lågt antal blodplättar). En fullständig förteckning över biverkningar som rapporterats 
för Onivyde pegylated liposomal finns i bipacksedeln. 
Onivyde pegylated liposomal får inte ges till patienter som tidigare har haft en svår 
överkänslighetsreaktion (allergi) mot irinotekan, ej heller till ammande kvinnor. En fullständig 
förteckning över restriktioner finns i bipacksedeln. 
Varför är Onivyde pegylated liposomal godkänt i EU? 
Europeiska läkemedelsmyndigheten (EMA) fann att fördelarna med Onivyde pegylated liposomal är 
större än riskerna och rekommenderade att Onivyde pegylated liposomal skulle godkännas för 
försäljning i EU. Kommittén ansåg att förlängningen av livslängd som sågs när Onivyde pegylated 
liposomal gavs tillsammans med fluorouracil och leukovorin var meningsfull för tidigare behandlade 
patienter med metastaserande adenokarcinom i pankreas, för vilka behandlingsalternativen är 
begränsade. Säkerhetsprofilen för Onivyde pegylated liposomal är i linje med den för vanligt 
irinotekan, och biverkningarna är hanterbara. 
Onivyde pegylated liposomal0F (irinotekan)  
EMA/632019/2019  
Sida 2/3 
 
 
 
Vad görs för att garantera säker och effektiv användning av Onivyde 
pegylated liposomal? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Onivyde pegylated liposomal har tagits med i 
produktresumén och bipacksedeln. 
Liksom för alla läkemedel övervakas de vetenskapliga uppgifterna för Onivyde pegylated liposomal 
kontinuerligt. Biverkningar som har rapporterats för Onivyde pegylated liposomal utvärderas noggrant 
och nödvändiga åtgärder vidtas för att skydda patienterna. 
Mer information om Onivyde pegylated liposomal 
Den 14 oktober 2016 beviljades Onivyde pegylated liposomal ett godkännande för försäljning som 
gäller i hela EU. 
Mer information om Onivyde pegylated liposomal finns på EMA:s webbplats: 
ema.europa.eu/medicines/human/EPAR/onivyde-pegylated-liposomal. 
Denna sammanfattning uppdaterades senast 11-2019. 
Onivyde pegylated liposomal0F (irinotekan)  
EMA/632019/2019  
Sida 3/3 
 
 
 
