EMA/217413/2023 
EMEA/H/C/002345 
Revestive (teduglutid) 
Sammanfattning av Revestive och varför det är godkänt inom EU 
Vad är Revestive och vad används det för? 
Revestive är ett läkemedel för behandling av korttarmssyndrom hos vuxna och barn från 4 månaders 
ålder. 
Korttarmssyndrom är en sjukdom vid vilken näringsämnen och vätska i tarmarna inte tas upp som de 
ska, vanligtvis efter kirurgisk borttagning av ett större avsnitt av tarmen. 
Sjukdomen är sällsynt och Revestive klassificerades som särläkemedel (ett läkemedel som används vid 
sällsynta sjukdomar) den 11 december 2001. Mer information om klassificeringen som särläkemedel 
finns på EMA:s webbplats. 
Revestive innehåller den aktiva substansen teduglutid. 
Hur används Revestive? 
Läkemedlet är receptbelagt och behandling ska inledas under övervakning av en läkare med erfarenhet 
av att behandla korttarmssyndrom. 
Revestive ges en gång om dagen som en injektion under huden i buken (magen). Patienterna eller 
deras vårdare kan injicera läkemedlet efter att de fått lämpliga instruktioner. Om ingen nytta 
observeras ska behandlingen avbrytas. 
För mer information om hur du använder Revestive, läs bipacksedeln eller tala med läkare eller 
apotekspersonal. 
Hur verkar Revestive? 
Den aktiva substansen i Revestive, teduglutid, liknar human glukagonlik peptid-2 (GLP-2), ett hormon 
som framställs i tarmarna och ökar näringsupptaget från dessa. 
Teduglutid verkar på ett liknande sätt som GLP-2 och ökar tarmupptaget genom att öka blodflödet till 
och från tarmarna, sänka den hastighet med vilken födoämnena passerar genom tarmarna och minska 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
 
  
 
 
 
utsöndringen av magsaft i magsäcken, något som annars kan störa upptaget. Fördelen med teduglutid 
jämfört med GLP-2 är att det varar längre i kroppen. 
Vilka fördelar med Revestive har visats i studierna? 
Patienter med korttarmssyndrom ges vanligen näring genom infusion direkt i en ven (parenteral 
näringstillförsel). Revestive har i tre studier visats minska den mängd parenteral näring som 
patienterna behöver. 
I en studie på vuxna kunde det parenterala näringsintaget minskas med minst en femtedel vid 
vecka 20 hos 63 procent (27 av 43) av de patienter som fick Revestive. Dessa patienter bibehöll 
dessutom detta minskade intag vid vecka 24. Detta kan jämföras med 30 procent (13 av 43) av dem 
som fick placebo (overksam behandling). 
I en andra studie, som omfattade barn, minskade det parenterala näringsintaget efter 12 veckor med 
minst en tiondel hos 53 procent (8 av 15) av de patienter som fick Revestive, medan ingen (0 av 5) av 
de patienter som fick standardbehandling uppnådde detta resultat. 
I en tredje studie, som omfattade spädbarn i åldern 4–12 månader (korrigerad efter gestationsålder) 
kunde det parenterala näringsintaget vid vecka 24 minskas med minst en femtedel hos 60 procent (3 
av 5) av de spädbarn som fick Revestive, medan 20 procent (1 av 5) av de spädbarn som fick 
standardbehandling uppnådde detta resultat. 
Ytterligare data gällande små barn tyder på att läkemedlet verkar på samma sätt i alla åldersgrupper. 
Vilka är riskerna med Revestive? 
En fullständig förteckning över biverkningar och restriktioner för Revestive finns i bipacksedeln. 
De vanligaste biverkningarna som orsakas av Revestive (kan förekomma hos fler än 1 av 10 
användare) är magont och svullen mage, luftvägsinfektioner (infektioner i hals, bihålor, luftvägar eller 
lungor), rodnad, smärta eller svullnad på injektionsstället, illamående, huvudvärk och kräkningar. 
Patienter med stomi (en kirurgiskt framställd öppning framtill på buken för insamling av avföring eller 
urin) drabbades dessutom ofta av komplikationer, såsom stomisvullnad. 
Revestive får inte ges till patienter som har eller misstänks ha cancer. Det får inte heller ges till 
patienter som har haft gastrointestinal cancer (cancer i magen, tarmarna eller levern) under de 
senaste fem åren. 
Varför är Revestive godkänt i EU? 
Studier visar att Revestive är gynnsamt för patienter med korttarmssyndrom eftersom det signifikant 
minskar den mängd parenteral näring som de behöver. Detta innebär att patienter som behöver stora 
mängder parenteral näring påtagligt kan minska intaget, medan patienter som endast behöver en liten 
mängd i många fall helt kan sluta att ta näring parenteralt. Dessutom uppvisade Revestive en 
godtagbar säkerhetsprofil, där de flesta biverkningarna var lindriga till måttliga. 
Europeiska läkemedelsmyndigheten (EMA) fann därför att fördelarna med Revestive är större än 
riskerna och att Revestive kan godkännas för försäljning i EU. 
Vad görs för att garantera säker och effektiv användning av Revestive? 
Företaget kommer att tillhandahålla fler data om läkemedlets säkerhet från ett patientregister. 
Revestive (teduglutid)  
EMA/217413/2023 
Sida 2/3 
 
 
 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Revestive har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Revestive kontinuerligt. 
Misstänkta biverkningar som har rapporterats för Revestive utvärderas noggrant och nödvändiga 
åtgärder vidtas för att skydda patienterna. 
Mer information om Revestive 
Den 30 augusti 2012 beviljades Revestive ett godkännande för försäljning som gäller i hela EU. 
Mer information om Revestive finns på EMA:s webbplats: 
ema.europa.eu/medicines/human/EPAR/Revestive 
Denna sammanfattning uppdaterades senast 05-2023. 
Revestive (teduglutid)  
EMA/217413/2023 
Sida 3/3 
 
 
 
 
