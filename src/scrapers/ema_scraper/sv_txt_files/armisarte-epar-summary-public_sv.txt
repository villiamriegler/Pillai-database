EMA/87730/2016 
EMEA/H/C/004109 
Sammanfattning av EPAR för allmänheten 
Armisarte1 
pemetrexed 
Detta är en sammanfattning av det offentliga europeiska utredningsprotokollet (EPAR) för Armisarte. 
Det förklarar hur EMA bedömt läkemedlet för att rekommendera godkännande i EU och villkoren för att 
använda det. Syftet är inte att ge några praktiska råd om hur Armisarte ska användas. 
Praktisk information om hur Armisarte ska användas finns i bipacksedeln. Du kan också kontakta din 
läkare eller apotekspersonal. 
Vad är Armisarte och vad används det för? 
Armisarte är ett läkemedel mot cancer som används för att behandla två typer av lungcancer:  
  Malignt pleuramesoteliom (en cancer i lungsäcken som normalt orsakas av exponering för asbest) 
där det ges tillsammans med cisplatin till patienter som inte tidigare fått kemoterapi och vars 
cancer inte kan avlägsnas genom operation.  
  Avancerad icke-småcellig lungcancer av icke-skivepiteltyp, där det antingen ges i kombination med 
cisplatin till tidigare obehandlade patienter eller som enda läkemedel till patienter som tidigare fått 
behandling mot cancer. Det kan också ges som underhållsbehandling till patienter som har fått en 
platinabaserad kemoterapi.  
Armisarte är ett hybridläkemedel, vilket innebär att Armisarte liknar ett referensläkemedel som redan 
är godkänt i EU. Referensläkemedlet heter Alimta, men tillhandahålls i en annan form. Alimta 
tillhandahålls som ett pulver som bereds till en infusionsvätska, lösning (dropp), som ges i en ven, 
medan Armisarte tillhandahålls som en koncentrerad vätska som bereds till en infusionsvätska, lösning.  
Armisarte innehåller den aktiva substansen pemetrexed. 
1 Tidigare känt som Pemetrexed Actavis 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2016. Reproduction is authorised provided the source is acknowledged. 
 
 
 
  
 
 
 
 
                                       
Hur används Armisarte? 
Armisarte tillhandahålls som ett koncentrat för infusionsvätska, lösning, som ges i en ven. Läkemedlet 
är receptbelagt och ska endast ges under överinseende av en läkare som är behörig att använda 
läkemedel mot cancer.  
Den rekommenderade dosen är 500 mg per kvadratmeter kroppsyta (beräknas med hjälp av patientens 
längd och vikt). Det ges en gång var tredje vecka som en infusion som varar i tio minuter. För att 
minska biverkningarna ska patienterna ta en kortikosteroid (en typ av läkemedel som minskar 
inflammation) och folsyra (en typ av vitamin) och få injektioner av vitamin B12 medan de behandlas 
med Armisarte. När Armisarte ges tillsammans med cisplatin är det viktigt att dessutom ge ett 
antiemetikum (för att förhindra kräkningar) och vätska (för att förhindra uttorkning) före eller efter 
cisplatindosen. 
Behandlingen ska antingen skjutas upp eller avbrytas eller dosen minskas hos patienter med onormal 
blodstatus eller som har vissa andra biverkningar. Mer information finns i produktresumén (ingår också 
i EPAR). 
Hur verkar Armisarte? 
Den aktiva substansen i Armisarte, pemetrexed, är ett cytotoxiskt läkemedel (ett läkemedel som dödar 
celler som delar sig, t.ex. cancerceller) som tillhör gruppen antimetaboliter. I kroppen omvandlas 
pemetrexed till en aktiv form som blockerar aktiviteten hos de enzymer som är inblandade i 
produktionen av nukleotider (byggstenarna i DNA och RNA, det genetiska materialet i cellerna). Detta 
leder till att den aktiva formen av pemetrexed saktar ner produktionen av DNA och RNA och hindrar 
cellerna från att dela sig och föröka sig. Pemetrexed omvandlas lättare till sin aktiva form i cancerceller 
än i normala celler, vilket leder till att halterna av den aktiva formen av läkemedlet blir högre i 
cancercellerna och att effekten förlängs. Detta leder till en minskad delning av cancerceller, medan 
normala celler bara påverkas marginellt. 
Hur har Armisarte effekt undersökts? 
Företaget har lagt fram data om pemetrexed från publicerad litteratur. Inga ytterligare studier behövs 
eftersom Armisarte är ett hybridläkemedel som ges genom infusion och innehåller samma aktiva 
substans som referensläkemedlet, Alimta. 
Vilka är fördelarna och riskerna med Armisarte? 
Eftersom Armisarte är ett hybridläkemedel som ges genom infusion och innehåller samma aktiva 
substans som referensläkemedlet anses dess nytta och risker vara desamma som för 
referensläkemedlet. 
Varför godkänns Armisarte? 
Kommittén för humanläkemedel (CHMP) fann att det styrkts att Armisarte i enlighet med EU:s krav är 
likvärdigt med Alimta. CHMP fann därför att nyttan är större än de konstaterade riskerna, liksom för 
Alimta. Kommittén rekommenderade att Armisarte skulle godkännas för användning i EU. 
Armisarte 
EMA/87730/2016 
Sida 2/3 
 
 
 
 
Vad görs för att garantera säker och effektiv användning av Armisarte? 
En riskhanteringsplan har tagits fram för att se till att Armisarte används så säkert som möjligt. I 
enlighet med denna plan har säkerhetsinformation tagits med i produktresumén och bipacksedeln för 
Armisarte. Där anges också lämpliga försiktighetsåtgärder som vårdpersonal och patienter ska vidta. 
I sammanfattningen av riskhanteringsplanen finns mer information. 
Mer information om Armisarte 
Den 18 januari 2016 beviljade Europeiska kommissionen ett godkännande för försäljning av 
Pemetrexed Actavis som gäller i hela EU. Läkemedlets namn ändrades till Armisarte den 10 februari 
2016. 
EPAR och sammanfattningen av riskhanteringsplanen finns i sin helhet på EMA:s webbplats 
ema.europa.eu/Find medicine/Human medicines/European public assessment reports. Mer information 
om behandling med Armisarte finns i bipacksedeln (ingår också i EPAR). Du kan också kontakta din 
läkare eller apotekspersonal. 
EPAR för referensläkemedlet finns också i sin helhet på EMA:s webbplats. 
Denna sammanfattning uppdaterades senast 02-2016. 
Armisarte 
EMA/87730/2016 
Sida 3/3 
 
 
 
 
