EMA/245189/2021 
EMEA/H/C/005382 
Lydisilka (drospirenon/estetrol) 
Sammanfattning av Lydisilka och varför det är godkänt inom EU 
Vad är Lydisilka och vad används det för? 
Lydisilka är ett kombinerat hormonellt preventivmedel. Det innehåller de två aktiva substanserna 
drospirenon och estetrolmonohydrat. 
Hur används Lydisilka? 
Lydisilka är receptbelagt. Det finns som blisterkartor som innehåller 28 tabletter (24 aktiva tabletter 
och 4 inaktiva tabletter som inte innehåller de aktiva substanserna). 
Tabletterna ska tas genom munnen i följd från den första dagen i menstruationscykeln. Först tas de 
aktiva tabletterna och sedan de 4 inaktiva tabletterna. Nästa karta ska påbörjas dagen efter den sista 
tabletten i föregående karta, så länge användning av preventivmedel behövs. För mer information om 
hur du använder Lydisilka, läs bipacksedeln eller tala med läkare eller apotekspersonal. 
Hur verkar Lydisilka? 
Lydisilka är ett kombinerat p-piller som innehåller två aktiva substanser, drospirenon (ett gestagen) 
och estetrol (ett östrogen). Estetrol är en syntetisk version av ett östrogen som finns naturligt under 
graviditeten, och drospirenon är ett hormon med liknande effekter som det progesteron som 
produceras under menstruationscykeln. Båda dessa substanser ändrar kroppens hormonbalans så att 
ägglossning förhindras. 
Vilka fördelar med Lydisilka har visats i studierna? 
I två huvudstudier som omfattade totalt cirka 3 400 kvinnor visade sig Lydisilka vara effektivt när det 
gällde att förebygga oönskad graviditet. 
Huvudeffektmåttet var antalet oönskade graviditeter per 100 kvinnoår (vilket motsvarar 100 kvinnor 
som använde preventivmedlet under ett år). Detta mått kallas Pearl-index och ett lägre Pearl-index 
innebär lägre risk att bli gravid. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
 
I en första studie, som omfattade 1 553 kvinnor i åldrarna 18–50 år, låg Pearl-index på 0,44 för 
gruppen 18–35 år och på 0,38 för hela gruppen. Detta ansågs vara ett tillräckligt lågt värde för ett 
oralt preventivmedel. 
I en andra studie, som omfattade 1 864 kvinnor i åldrarna 16–50 år, där fler graviditeter 
rapporterades, låg Pearl-index på 2,42 för kvinnor i åldern 16–35 år och på 2,30 för åldersgruppen 16–
50 år. 
Vilka är riskerna med Lydisilka? 
De vanligaste biverkningarna som orsakas av Lydisilka (kan förekomma hos upp till 1 av 
10 användare) är oregelbundna blödningar mellan menstruationer (metrorragi), huvudvärk, akne, 
vaginal blödning och smärtsamma menstruationer (dysmenorré). En fullständig förteckning över 
biverkningar som rapporterats för Lydisilka finns i bipacksedeln. 
Lydisilka ska inte användas av kvinnor som tidigare haft blodproppar i venerna eller artärerna, eller av 
kvinnor med riskfaktorer för blodproppar. Det ska inte heller användas av kvinnor som har haft svåra 
lever- och njurproblem, levertumörer, hormonberoende cancerformer eller onormala blödningar från 
könsorganen av okänd orsak. En fullständig förteckning över restriktioner finns i bipacksedeln. 
Varför är Lydisilka godkänt i EU? 
På det hela taget ansågs Lydisilka vara effektivt när det gällde att förebygga oönskad graviditet. Vad 
gäller säkerheten är de biverkningar som orsakas av Lydisilka jämförbara med dem som orsakas av 
andra kombinerade hormonella preventivmedel och faller inom ramen för vad som förväntas med ett 
piller som innehåller östrogen och gestagen. Europeiska läkemedelsmyndigheten (EMA) fann därför att 
fördelarna med Lydisilka är större än riskerna och att Lydisilka kan godkännas för försäljning i EU. 
Vad görs för att garantera säker och effektiv användning av Lydisilka? 
Företaget som marknadsför Lydisilka ska tillhandahålla en checklista för vårdpersonal och ett 
informationskort till kvinnor i syfte att hantera risken för tromboemboliska händelser. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Lydisilka har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Lydisilka kontinuerligt. 
Biverkningar som har rapporterats för Lydisilka utvärderas noggrant och nödvändiga åtgärder vidtas 
för att skydda patienter. 
Mer information om Lydisilka 
Mer information om Lydisilka finns på EMA:s webbplats: 
ema.europa.eu/medicines/human/EPAR/lydisilka. 
Denna sammanfattning uppdaterades senast 05-2021. 
Lydisilka (drospirenon/estetrol)  
EMA/245189/2021 
Sida 2/2 
 
 
 
