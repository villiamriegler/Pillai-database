EMA/81322/2022
EMEA/H/C/004975
Saphnelo (anifrolumab)
Sammanfattning av Saphnelo och varför det är godkänt inom EU
Vad är Saphnelo och vad används det för?
Saphnelo är ett läkemedel som används som tilläggsbehandling för vuxna med systemisk lupus 
erythematosus (SLE), som är en sjukdom där immunsystemet (kroppens naturliga försvar) angriper 
normala celler och vävnader och orsakar inflammation och organskador.
Saphnelo ges till patienter som har antikroppar mot sina egna celler (autoantikroppar) och vars 
sjukdom fortfarande är måttlig till svår trots standardbehandling.
Saphnelo innehåller den aktiva substansen anifrolumab.
Hur används Saphnelo?
Saphnelo är receptbelagt och behandling ska inledas och övervakas av en läkare med erfarenhet av att 
behandla SLE.
Saphnelo ges som infusion (dropp) i en ven. Den rekommenderade dosen är 300 mg som ges under 
30 minuter var fjärde vecka. Läkaren kan välja att avbryta eller avsluta behandlingen om patienten får 
reaktioner i samband med infusionen. Patienter som tidigare fått sådana reaktioner kan få 
förebyggande läkemedel före behandlingen.
För mer information om hur du använder Saphnelo, läs bipacksedeln eller tala med läkare eller 
apotekspersonal.
Hur verkar Saphnelo?
Vid SLE påverkar ett protein som kallas typ I-interferon (typ 1-IFN) immunsystemet och gör att det 
angriper normala celler och vävnader. Typ I-IFN verkar genom att binda till ett protein som kallas 
typ I-interferonreceptor.
Den aktiva substansen i Saphnelo, anifrolumab, är en monoklonal antikropp (en annan typ av protein) 
som utformats för att binda till denna receptor och därigenom hindra typ I-IFN från att binda till den. 
Detta blockerar verkan av typ I-IFN och minskar den inflammation och de organskador som uppstår 
vid SLE.
Official address  Domenico Scarlattilaan 6  ●  1083 HS Amsterdam  ●  The Netherlands
Address for visits and deliveries  Refer to www.ema.europa.eu/how-to-find-us 
Send us a question  Go to www.ema.europa.eu/contact  Telephone +31 (0)88 781 6000
An agency of the European Union  
© European Medicines Agency, 2022. Reproduction is authorised provided the source is acknowledged.
Vilka fördelar med Saphnelo har visats i studierna?
I två huvudstudier fann man att 300 mg Saphnelo var effektivare som tilläggsbehandling till 
standardbehandling än placebo (overksam behandling) när det gällde att minska sjukdomsaktivitet vid 
SLE, vilket mättes med hjälp av ett standardindex som kallas BICLA. Studierna omfattade sammanlagt 
822 vuxna med måttlig till svår autoantikroppspositiv SLE som behandlades med Saphnelo i ett år.
I den första studien minskade sjukdomsaktiviteten hos 47 procent av de patienter som behandlades 
med Saphnelo, jämfört med hos 30 procent av de patienter som fick placebo. I den andra studien 
minskade sjukdomsaktiviteten hos 48 procent av de patienter som behandlades med Saphnelo, jämfört 
med hos 32 procent av de patienter som fick placebo.
Vilka är riskerna med Saphnelo?
De vanligaste biverkningarna som orsakas av Saphnelo (kan förekomma hos fler än 1 av 
10 användare) är övre luftvägsinfektion (infektion i näsa och hals) och bronkit (inflammation i 
luftvägarna i lungorna).
Den vanligaste allvarliga biverkningen (kan förekomma hos upp till 1 av 100 användare) är herpes 
zoster (bältros).
En fullständig förteckning över biverkningar och restriktioner för Saphnelo finns i bipacksedeln.
Varför är Saphnelo godkänt i EU?
Europeiska läkemedelsmyndigheten (EMA) fann att användningen av Saphnelo som tilläggsbehandling 
leder till en måttlig, men kliniskt betydelsefull, minskning av sjukdomsaktiviteten hos patienter med 
SLE, för vilka det finns ett stort behov av nya behandlingar som inte tillgodosetts. Eftersom 
läkemedlets säkerhet anses vara godtagbar fann EMA att fördelarna med Saphnelo är större än 
riskerna och att Saphnelo kan godkännas för försäljning i EU.
Vad görs för att garantera säker och effektiv användning av Saphnelo?
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Saphnelo har tagits med i produktresumén och 
bipacksedeln.
Liksom för alla läkemedel övervakas de vetenskapliga uppgifterna för Saphnelo kontinuerligt. 
Misstänkta biverkningar som har rapporterats för Saphnelo utvärderas noggrant och nödvändiga 
åtgärder vidtas för att skydda patienterna.
Mer information om Saphnelo
Mer information om Saphnelo finns på EMA:s webbplats: 
ema.europa.eu/medicines/human/EPAR/saphnelo.
Saphnelo (anifrolumab) 
EMA/81322/2022
Sida 2/2
