EMA/83065/2020 
EMEA/H/C/002819 
Rezolsta (darunavir/kobicistat) 
Sammanfattning av Rezolsta och varför det är godkänt inom EU 
Vad är Rezolsta och vad används det för? 
Rezolsta är ett läkemedel som används för att behandla patienter som är infekterade med humant 
immunbristvirus typ 1 (HIV-1), ett virus som orsakar förvärvat immunbristsyndrom (aids). Det ges i 
kombination med andra hivläkemedel för behandling av vuxna och ungdomar från 12 års ålder (och 
som väger minst 40 kg). 
Rezolsta innehåller de aktiva substanserna darunavir och kobicistat. Läkemedlet är endast avsett att 
ges till patienter som inte tidigare fått hivbehandling eller till tidigare behandlade patienter vars 
sjukdom inte förväntas vara resistent mot darunavir och som är tillräckligt friska och vars 
hivvirusnivåer underskrider ett visst tröskelvärde. 
Hur används Rezolsta? 
Rezolsta är receptbelagt och behandling ska sättas in av läkare med erfarenhet av att behandla 
hivinfektion. Rezolsta finns som tabletter som innehåller 800 mg darunavir och 150 mg kobicistat. 
Rekommenderad dos är en tablett om dagen tillsammans med föda. För mer information om hur du 
använder Rezolsta, läs bipacksedeln eller tala med läkare eller apotekspersonal. 
Hur verkar Rezolsta? 
Rezolsta innehåller två aktiva substanser. Darunavir är en proteashämmare. Den blockerar ett enzym 
som kallas proteas, som viruset behöver för att framställa nya kopior av sig självt i kroppen. När 
enzymet blockeras kan viruset inte föröka sig normalt, vilket gör att viruset förökar sig och sprids 
långsammare. Kobicistat verkar som en förstärkare (booster) av darunavirs effekt genom att förlänga 
dess aktivitet i kroppen. 
Rezolsta taget i kombination med andra hivläkemedel minskar mängden hiv i blodet och håller den på 
en låg nivå. Rezolsta botar inte hivinfektion, men kan fördröja eller motverka skadan på 
immunsystemet och utvecklingen av infektioner och sjukdomar som är kopplade till aids. 
Darunavir är för närvarande godkänt som Prezista och kobicistat som Tybost. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2020. Reproduction is authorised provided the source is acknowledged. 
 
 
  
 
 
 
Vilka fördelar med Rezolsta har visats i studierna? 
Eftersom både darunavir och kobicistat tidigare visat sig vara effektiva och har godkänts för 
användning vid behandling av hivinfektion har studier främst utförts för att visa att Rezolsta ledde till 
liknande effekter och halter av darunavir i blodet som de två aktiva substanserna tagna var för sig, och 
som när darunavir tas tillsammans med ett annat förstärkande läkemedel (booster), nämligen ritonavir 
(en etablerad kombination). 
Dessutom utfördes en huvudstudie för att undersöka säkerheten och effekten av darunavir och 
kobicistat när de gavs med andra hivläkemedel till 313 vuxna hivpatienter som inte tidigare behandlats 
eller som hade behandlats tidigare och vars infektion inte förväntades vara resistent mot darunavir. 
Effekt uppmättes genom att virusbelastningen (mängden HIV-1-virus i blodet) minskade till mindre än 
50 kopior/ml. Totalt sett uppnådde 258 patienter (82 procent) detta svar efter 24 veckors behandling, 
och 253 patienter (81 procent) vid 48 veckor, vilket var jämförbart med de resultat som tidigare setts 
med darunavir plus ritonavir. 
Ytterligare data visade att darunavir och kobicistat också ledde till en godtagbar minskning av 
virusbelastningen hos ungdomar i åldern 12–17 år. 
Vilka är riskerna med Rezolsta? 
De vanligaste biverkningarna som orsakas av Rezolsta (kan förekomma hos fler än 1 av 10 användare) 
är diarré, illamående, huvudvärk och hudutslag. De allvarligaste biverkningarna var hudutslag, 
diabetes, (allergiska) överkänslighetsreaktioner, kräkning, Stevens-Johnsons syndrom (livshotande 
reaktion med influensaliknande symtom och smärtsamma utslag som drabbar huden, munnen, ögonen 
och könsorganen) samt immunrekonstitutionssyndrom. Immunrekonstitutionssyndrom inträffar när 
patientens immunsystem börjar arbeta igen och bekämpar befintliga infektioner (vilket leder till 
inflammation) och kan angripa frisk vävnad, t.ex. levern och sköldkörteln. En fullständig förteckning 
över biverkningar som rapporterats för Rezolsta finns i bipacksedeln. 
Rezolsta får inte ges till patienter som har kraftigt nedsatt leverfunktion. Det får inte heller ges 
tillsammans med vissa andra läkemedel, eftersom de kan minska behandlingseffekten eller öka 
biverkningarna. En fullständig förteckning över restriktioner finns i bipacksedeln. 
Varför är Rezolsta godkänt i EU? 
Europeiska läkemedelsmyndigheten fann att fördelarna med Rezolsta är större än riskerna och 
rekommenderade att Rezolsta kan godkännas för användning i EU. De båda aktiva substanserna har 
redan visat sig vara effektiva, och det ansågs mer praktiskt att kombinera dem i en enda tablett än att 
ta dem var för sig, vilket även minskar risken för fel. Det saknades belägg för oväntade biverkningar. 
Vad görs för att garantera säker och effektiv användning av Rezolsta? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Rezolsta har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Rezolsta kontinuerligt. 
Biverkningar som har rapporterats för Rezolsta utvärderas noggrant och nödvändiga åtgärder vidtas 
för att skydda patienterna. 
Rezolsta (darunavir/kobicistat)  
EMA/83065/2020  
Sida 2/3 
 
 
 
Mer information om Rezolsta 
Den 19 november 2014 beviljades Rezolsta ett godkännande för försäljning som gäller i hela EU. 
Mer information om Rezolsta finns på EMA:s webbplats: 
https://www.ema.europa.eu/en/medicines/human/EPAR/rezolsta. Denna sammanfattning 
uppdaterades senast 02-2020. 
Rezolsta (darunavir/kobicistat)  
EMA/83065/2020  
Sida 3/3 
 
 
 
