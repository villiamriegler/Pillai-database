EMA/531550/2021 
EMEA/H/C/005550 
Artesunate Amivas (artesunat) 
Sammanfattning av Artesunate Amivas och varför det är godkänt inom EU 
Vad är Artesunate Amivas och vad används det för? 
Artesunate Amivas är ett malarialäkemedel som används som initial behandling av svår malaria hos 
vuxna och barn. Malaria är en infektion som orsakas av en parasit som kallas Plasmodium. ”Svår” 
malaria innebär att sjukdomen kan ge upphov till livshotande symtom. 
Malaria är sällsynt i EU och Artesunate Amivas klassificerades som särläkemedel (ett läkemedel som 
används vid sällsynta sjukdomar) den 28 februari 2020. Mer information om klassificeringen som 
särläkemedel finns här: ema.europa.eu/medicines/human/orphan-designations/eu3202251. 
Artesunate Amivas innehåller den aktiva substansen artesunat. 
Hur används Artesunate Amivas? 
Artesunate Amivas är receptbelagt. Förskrivare ska beakta gällande officiella riktlinjer för användning 
av läkemedel mot malaria. Läkemedlet ska endast användas efter samråd med läkare som har 
erfarenhet av att behandla malaria. 
Läkemedlet finns som pulver och vätska som bereds till en injektionsvätska, lösning för injektion i en 
ven. Den rekommenderade dosen baseras på patientens vikt och ska ges var 12:e timme under de 
första 24 timmarna (vid 0, 12 och 24 timmar). Behandlingen med Artesunate Amivas ska fortsätta 
med en injektion var 24:e timme tills patienten kan ta lämplig malariabehandling genom munnen. 
För mer information om hur du använder Artesunate Amivas, läs bipacksedeln eller tala med läkare 
eller apotekspersonal. 
Hur verkar Artesunate Amivas? 
Den aktiva substansen i Artesunate Amivas, artesunat, är ett derivat av det naturligt förekommande 
ämnet artemisinin. Det är inte helt klarlagt exakt hur läkemedlet verkar, men när det har kommit in i 
de blodkroppar som infekterats med malariaparasiten antas det bilda toxiska ämnen som kallas fria 
radikaler och som dödar parasiten. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
 
Vilka fördelar med Artesunate Amivas har visats i studierna? 
Två huvudstudier visade att inledande behandling med injicerbart artesunat var effektivare än 
behandling med ett annat malarialäkemedel, kinin, för att minska risken för dödsfall hos 
sjukhusinlagda patienter med svår malaria. 
I den första studien ingick 1 461 vuxna och barn. Patienterna fick injicerbar behandling tills de kunde 
få behandling genom munnen, antingen med Artesunate Amivas eller med kinin. Resultaten visade att 
107 av 730 (14,7 procent) patienter som fick inledande behandling med Artesunate Amivas avled på 
sjukhus, jämfört med 164 av 731 (22,4 procent) patienter som fick inledande behandling med kinin. 
Den andra studien omfattade 5 425 sjukhusinlagda barn under 15 års ålder med malaria. Totalt 230 av 
2 712 (8,5 procent) patienter som fick injektionsbehandling med Artesunate Amivas följt av behandling 
med malarialäkemedlet artemeter-lumefantrin avled på sjukhus, jämfört med 297 av 2 713 
(10,9 procent) patienter som fick injektionsbehandling med kinin följt av artemeter-lumefantrin. 
Vilka är riskerna med Artesunate Amivas? 
De vanligaste biverkningarna som orsakas av Artesunate Amivas (kan förekomma hos fler än 1 av 
10 användare) är anemi (lågt antal röda blodkroppar), retikulocytopeni (lågt antal retikulocyter, en typ 
av omogna röda blodkroppar) och fördröjd hemolys efter artesunat (nedbrytning av röda blodkroppar 
minst sju dagar efter påbörjad artesunatbehandling, som kan orsaka anemi). 
En fullständig förteckning över biverkningar och restriktioner för Artesunate Amivas finns i 
bipacksedeln. 
Varför är Artesunate Amivas godkänt i EU? 
Två studier har visat att initial injektionsbehandling med Artesunate Amivas förbättrar överlevnaden på 
sjukhus för vuxna och barn med svår malaria, jämfört med injektionsbehandling med kinin. 
Säkerhetsprofilen för Artesunate Amivas vid injektion i en ven ansågs godtagbar. Europeiska 
läkemedelsmyndigheten (EMA) fann därför att fördelarna med Artesunate Amivas är större än riskerna 
och att Artesunate Amivas kan godkännas för försäljning i EU. 
Vad görs för att garantera säker och effektiv användning av Artesunate 
Amivas? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Artesunate Amivas har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Artesunate Amivas kontinuerligt. 
Misstänkta biverkningar som har rapporterats för Artesunate Amivas utvärderas noggrant och 
nödvändiga åtgärder vidtas för att skydda patienterna. 
Mer information om Artesunate Amivas 
Mer information om Artesunate Amivas finns på EMA:s webbplats:  
ema.europa.eu/medicines/human/EPAR/artesunate-amivas/ 
Artesunate Amivas (artesunat)  
EMA/531550/2021 
Sida 2/2 
 
 
 
 
