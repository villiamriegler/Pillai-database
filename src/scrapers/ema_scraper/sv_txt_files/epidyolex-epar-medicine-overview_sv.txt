EMA/191061/2021 
EMEA/H/C/004675 
Epidyolex (cannabidiol) 
Sammanfattning av Epidyolex och varför det är godkänt inom EU 
Vad är Epidyolex och vad används det för? 
Epidyolex är ett läkemedel som används som tillägg till klobazam för att behandla patienter från två 
års ålder med Lennox-Gastauts syndrom eller Dravets syndrom. Det ges också för att behandla 
tuberös skleros (TSC) tillsammans med andra epilepsibehandlingar, också hos patienter från två års 
ålder. Dessa är sällsynta typer av epilepsi som börjar i barndomen och kan fortsätta upp i vuxen ålder. 
Symtomen vid dessa tillstånd omfattar flera typer av anfall, onormal elektrisk aktivitet i hjärnan, 
inlärningssvårigheter och beteendeproblem.  
Sjukdomarna är sällsynta och Epidyolex klassificerades som särläkemedel (ett läkemedel som används 
vid sällsynta sjukdomar). Mer information om klassificeringen som särläkemedel finns på EMA:s 
webbplats: (Dravets syndrom: 15 oktober 2014, Lennox-Gastauts syndrom: 20 mars 2017, tuberös 
skleros: 17 januari 2018). 
Epidyolex innehåller den aktiva substansen cannabidiol. 
Hur används Epidyolex? 
Epidyolex är receptbelagt och behandlingen ska inledas och övervakas av läkare med erfarenhet av att 
behandla epilepsi. 
Epidyolex finns som en vätska som innehåller 100 mg cannabidiol per ml. Det ska tas konsekvent med 
eller utan föda. Den rekommenderade startdosen är 2,5 mg per kilo kroppsvikt två gånger om dagen. 
Doserna mäts och ges genom munnen med en spruta som levereras med läkemedlet. Efter en vecka 
ska dosen ökas till 5 mg/kg två gånger om dagen. Beroende på det individuella svaret och hur väl 
läkemedlet tolereras kan läkaren öka dosen gradvis upp till högst 10 mg/kg två gånger om dagen för 
Dravets syndrom och Lennox-Gastauts syndrom och 12,5 mg/kg två gånger om dagen för TSC. För 
mer information om hur du använder Epidyolex, läs bipacksedeln eller tala med läkare eller 
apotekspersonal. 
Hur verkar Epidyolex? 
Även om det inte är klart hur den verkar tros den aktiva substansen i Epidyolex, cannabidiol, verka på 
mål som spelar roll för hur kalcium förflyttar sig i cellerna. Då detta är viktigt för överföringen av 
elektriska signaler i vissa nervceller och anfallen orsakas av alltför hög elektrisk aktivitet i hjärnan 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union 
© European Medicines Agency, 2021. Reproduction is authorised provided the source is acknowledged. 
 
 
 
 
 
 
 
 
förväntas förändringen av kalciumförflyttningen minska eller förhindra anfall hos patienter med 
Lennox-Gastauts syndrom, Dravets syndrom eller TSC. Cannabidiol tros också verka på adenosin, en 
kemisk signalsubstans i hjärnan som spelar en viktig roll för att hämma anfall. 
Vilka fördelar med Epidyolex har visats i studierna? 
Fem studier på över 900 patienter med Lennox-Gastauts syndrom, Dravets syndrom eller TSC visade 
att Epidyolex minskade antalet anfall när det gavs som tillägg till behandling med andra 
epilepsiläkemedel efter 14 till 16 veckors behandling. 
I de första två studierna hade patienter med Lennox-Gastauts syndrom som tog Epidyolex i 
kombination med klobazam en minskning med upp till 64 procent av antalet atoniska anfall (kortvarig 
förlust av muskeltonus och sänkt medvetande, vilket leder till plötsliga fall) jämfört med en minskning 
med upp till 31 procent för patienter som fick placebo (overksam behandling) med klobazam. 
I de två andra studierna på patienter med Dravets syndrom var minskningen av antalet konvulsiva 
anfall (större anfall med medvetandeförlust) upp till 61 procent för patienter som tog Epidyolex och 
klobazam och upp till 38 procent för patienter som tog placebo och klobazam. 
I en femte studie minskade antalet anfall med 49 procent hos patienter med TSC som fick Epidyolex i 
den högsta dosen 25 mg/kg/dag, jämfört med 27 procent hos patienterna som fick placebo. 
Vilka är riskerna med Epidyolex? 
De vanligaste biverkningarna som orsakas av Epidyolex (kan förekomma hos fler än 1 av 10 
användare) är somnolens (sömnighet), minskad aptit, diarré, feber, trötthet och kräkningar. Det 
vanligaste skälet till att stoppa behandlingen var förhöjda halter av leverenzymer i blodet (ett tecken 
på leverproblem). En fullständig förteckning över biverkningar som rapporterats för Epidyolex finns i 
bipacksedeln. 
Epidyolex får inte ges till patienter vars nivåer av leverenzymer i blodet är mer än tre gånger högre än 
den normala gränsen och som också har nivåer av bilirubin (en annan markör för leverproblem) som 
är mer än två gånger högre än den normala gränsen. En fullständig förteckning över restriktioner finns 
i bipacksedeln. 
Varför är Epidyolex godkänt i EU? 
Huvudstudierna visade att Epiyolex är effektivt för att minska antalet anfall hos patienter med Lennox-
Gastauts syndrom, Dravets syndrom eller TSC som tar ett annat epilepsiläkemedel. När det gäller 
säkerheten är Epidyolex förknippat med förhöjd risk för leverproblem. Risken kan hanteras med 
restriktioner och regelbunden leverövervakning och anses godtagbar med tanke på sjukdomarnas 
allvarlighetsgrad och bristen på behandlingar. EMA fann därför att fördelarna med Epidyolex är större 
än riskerna och att Epidyolex kan godkännas för försäljning i EU. 
Vad görs för att garantera säker och effektiv användning av Epidyolex? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Epidyolex har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Epidyolex kontinuerligt. 
Biverkningar som har rapporterats för Epidyolex utvärderas noggrant och nödvändiga åtgärder vidtas 
för att skydda patienter. 
Epidyolex (cannabidiol)  
EMA/191061/2021 
Sida 2/3 
 
 
 
Mer information om Epidyolex 
Den 19 september 2019 beviljades Epidyolex ett godkännande för försäljning som gäller i hela EU. 
Mer information om Epidyolex finns på EMA:s webbplats: 
ema.europa.eu/medicines/human/EPAR/epidyolex.  
Denna sammanfattning uppdaterades senast 03-2021. 
Epidyolex (cannabidiol)  
EMA/191061/2021 
Sida 3/3 
 
 
 
