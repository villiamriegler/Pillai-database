EMA/326865/2018 
EMEA/H/C/002691 
Enurev Breezhaler (glykopyrroniumbromid) 
Sammanfattning av Enurev Breezhaler och varför det är godkänt inom EU  
Vad är Enurev Breezhaler och vad används det för? 
Läkemedlet Enurev Breezhaler används för att lindra symtomen på kronisk obstruktiv lungsjukdom 
(KOL) hos vuxna. KOL är en kronisk sjukdom där luftvägarna och luftblåsorna inuti lungorna blir 
skadade eller tilltäppta, vilket gör det svårt att andas. Enurev Breezhaler används för (regelbunden) 
underhållsbehandling. 
Det innehåller den aktiva substansen glykopyrroniumbromid. 
Hur används Enurev Breezhaler? 
Enurev Breezhaler-kapslarna innehåller ett pulver för inandning och får endast användas tillsammans 
med inhalatorn för Enurev Breezhaler. Kapslarna får inte sväljas. För att ta en dos placerar patienten 
en kapsel i inhalatorn och andas in pulvret från kapseln genom munnen. 
Den rekommenderade dosen är en kapsel en gång om dagen vid samma tidpunkt varje dag. 
Patienterna ska inte ta mer än en kapsel om dagen. 
Enurev Breezhaler är receptbelagt. 
För mer information om hur du använder Enurev Breezhaler, läs bipacksedeln eller tala med läkare 
eller apotekspersonal. 
Hur verkar Enurev Breezhaler? 
Den aktiva substansen i Enurev Breezhaler, glykopyrroniumbromid, är en muskarinreceptorantagonist. 
Detta innebär att den vidgar luftvägarna genom att blockera muskarinreceptorer (mål) i 
muskelcellerna i lungorna. Muskarinreceptorerna kontrollerar musklernas sammandragning. När 
glykopyrroniumbromid inhaleras får det musklerna i luftvägarna att slappna av, vilket hjälper till att 
hålla luftvägarna öppna så att patienten kan andas lättare. 
Vilken nytta med Enurev Breezhaler har visats i studierna? 
Enurev Breezhaler visade sig vara effektivare än placebo (en overksam behandling) för att lindra 
symtomen på KOL i två huvudstudier på totalt 1 888 patienter med KOL. I båda studierna var 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union  
© European Medicines Agency, 2018. Reproduction is authorised provided the source is acknowledged. 
 
 
  
 
 
 
huvudeffektmåttet förbättringen av patienternas forcerade exspiratoriska volym (FEV1, den största 
volym luft som en person kan andas ut på en sekund). 
Efter 12 veckors behandling ökade FEV1 med 97 ml mer med Enurev Breezhaler än med placebo i den 
första studien, och med 108 ml mer i den andra studien. 
Vilka är riskerna med Enurev Breezhaler? 
De vanligaste biverkningarna som orsakas av Enurev Breezhaler (uppträder hos fler än 1 av 
100 patienter) är muntorrhet, nasofaryngit (inflammation i näsa och hals), insomni (sömnsvårigheter), 
muskel- och skelettsmärta och gastroenterit (diarré och kräkningar). En fullständig förteckning över 
biverkningar och restriktioner för Enurev Breezhaler finns i bipacksedeln. 
Varför är Enurev Breezhaler godkänt i EU? 
Europeiska läkemedelsmyndigheten (EMA) fann att Enurev Breezhaler hade en blygsam men relevant 
nytta för patienter när det gällde att förbättra lungfunktionen och att det även förbättrade symtomen 
på KOL. EMA noterade också att det faktum att läkemedlet ges en gång om dagen kan hjälpa 
patienterna att hålla sig till behandlingen. Det fanns inte heller några större farhågor om säkerheten 
för Enurev Breezhaler och biverkningarna liknade dem som orsakas av andra läkemedel med 
muskarinreceptorantagonister. EMA fann därför att fördelarna med Enurev Breezhaler är större än 
riskerna och att Enurev Breezhaler kan godkännas för försäljning i EU. 
Vad görs för att garantera säker och effektiv användning av Enurev 
Breezhaler? 
Rekommendationer och försiktighetsåtgärder som hälso- och sjukvårdpersonal och patienter ska iaktta 
för säker och effektiv användning av Enurev Breezhaler har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna om användningen av Enurev 
Breezhaler kontinuerligt. Biverkningar som har rapporterats för Enurev Breezhaler utvärderas noggrant 
och nödvändiga åtgärder för att skydda patienter vidtas. 
Mer information om Enurev Breezhaler 
Den 28 september 2012 beviljades Enurev Breezhaler ett godkännande för försäljning som gäller i hela 
EU. 
Mer information om Enurev Breezhaler finns på EMA:s webbplats: ema.europa.eu/Find 
medicine/Human medicines/European public assessment reports. 
Denna sammanfattning uppdaterades senast 06-2018. 
Enurev Breezhaler (glykopyrroniumbromid)  
EMA/326865/2018  
Sida 2/2 
 
 
 
 
 
 
