EMA/100087/2023 
EMEA/H/C/005896 
Hyftor (sirolimus) 
Sammanfattning av Hyftor och varför det är godkänt inom EU 
Vad är Hyftor och vad används det för? 
Hyftor är ett läkemedel som används för att behandla benigna (icke-cancerösa) hudtumörer i ansiktet 
(angiofibrom i ansiktet) som orsakas av den genetiska sjukdomen tuberös skleros. Det ges till vuxna 
och barn från 6 års ålder. 
Tuberös skleros är sällsynt och Hyftor klassificerades som särläkemedel (ett läkemedel som används 
vid sällsynta sjukdomar) den 23 augusti 2017. Mer information om klassificeringen som särläkemedel 
finns på EMA:s webbplats. 
Hyftor är ett ”hybridläkemedel”. Det innebär att det liknar ett ”referensläkemedel” som innehåller 
samma aktiva substans, men Hyftor ges på ett annat sätt. Referensläkemedlet, Rapamune, ges genom 
munnen (tabletter eller vätska som ska drickas), medan Hyftor finns som ett gel som ska appliceras på 
huden. 
Hyftor innehåller den aktiva substansen sirolimus. 
Hur används Hyftor? 
Hyftor är receptbelagt och finns som ett gel som appliceras två gånger om dagen på de områden i 
ansiktet som drabbats av angiofibrom. Behandlingen ska avbrytas efter 12 veckor om läkemedlet inte 
har någon effekt. 
För mer information om hur du använder Hyftor, läs bipacksedeln eller tala med läkare eller 
apotekspersonal. 
Hur verkar Hyftor? 
Det är inte helt klarlagt hur Hyftor verkar vid angiofibrom i ansiktet som orsakats av tuberös skleros. 
Den aktiva substansen i Hyftor, sirolimus, verkar genom att blockera enzymet mTOR (mammalian 
target of rapamycin). Detta enzym deltar i kontrollen av celldelningen och har ökad aktivitet i 
tumörceller hos patienter med tuberös skleros. Genom att blockera mTOR stoppar sirolimus 
tumörcellernas delning, vilket förväntas minska tillväxten av hudtumörer som förknippas med 
sjukdomen. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Vilka fördelar med Hyftor har visats i studierna? 
En huvudstudie på vuxna och barn från 6 års ålder med angiofibrom i ansiktet som orsakats av tuberös 
skleros har visat att Hyftor är effektivt när det gäller att förbättra angiofibrom i ansiktet. Efter 
12 veckor sågs en viss eller en stor förbättring avseende angiofibromets storlek och rodnad hos 18 av 
30 patienter (60 procent) som fick Hyftor, jämfört med ingen av de 32 patienter (0 procent) som fick 
placebogel (overksam behandling). 
Vilka är riskerna med Hyftor? 
En fullständig förteckning över biverkningar och restriktioner för Hyftor finns i bipacksedeln. 
De vanligaste biverkningarna som orsakas av Hyftor (kan förekomma hos fler än 1 av 10 användare) 
är irritation vid appliceringsstället, torr hud, akne och pruritus (klåda). 
Varför är Hyftor godkänt i EU? 
Hyftor har visat sig förbättra storleken och rodnaden avseende angiofibrom i ansiktet som orsakats av 
tuberös skleros hos vuxna och barn från 6 års ålder, vilket anses vara relevanta fördelar. Läkemedlets 
säkerhetsprofil anses vara godtagbar. Europeiska läkemedelsmyndigheten (EMA) fann därför att 
fördelarna med Hyftor är större än riskerna och att Hyftor kan godkännas för försäljning i EU. 
Vad görs för att garantera säker och effektiv användning av Hyftor? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Hyftor har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Hyftor kontinuerligt. Misstänkta 
biverkningar som har rapporterats för Hyftor utvärderas noggrant och nödvändiga åtgärder vidtas för 
att skydda patienter. 
Mer information om Hyftor 
Mer information om Hyftor finns på EMA:s webbplats: 
ema.europa.eu/medicines/human/EPAR/hyftor. 
Hyftor (sirolimus)  
EMA/100087/2023 
Sida 2/2 
 
 
 
