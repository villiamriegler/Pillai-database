EMA/431466/2023 
EMEA/H/C/005475 
Voxzogo (vosoritid) 
Sammanfattning av Voxzogo och varför det är godkänt inom EU 
Vad är Voxzogo och vad används det för? 
Voxzogo är ett läkemedel som används för behandling av akondroplasi hos patienter från 4 månaders 
ålder vars skelett fortfarande växer. 
Akondroplasi är en ärftlig sjukdom som orsakas av en mutation (förändring) i en gen som kallas 
fibroblasttillväxtfaktorreceptor 3 (FGFR3). Mutationen påverkar tillväxten i nästan alla ben i kroppen, 
däribland skalle, ryggrad, armar och ben, vilket leder till kortvuxenhet med ett karaktäristiskt 
utseende. 
Akondroplasi är sällsynt och Voxzogo klassificerades som särläkemedel (ett läkemedel som används 
vid sällsynta sjukdomar) den 24 januari 2013. Mer information om klassificeringen som särläkemedel 
finns här: ema.europa.eu/medicines/human/orphan-designations/EU3121094. 
Voxzogo innehåller den aktiva substansen vosoritid. 
Hur används Voxzogo? 
Läkemedlet är receptbelagt. Behandling med Voxzogo måste inledas och övervakas av en läkare med 
erfarenhet av behandling av tillväxtrubbningar eller onormal bentillväxt. 
Voxzogo ges som en injektion under huden en gång om dagen, helst vid samma tidpunkt på dagen. Ett 
nytt injektionsställe ska väljas för varje injektion. Den rekommenderade dosen beräknas efter 
patientens kroppsvikt. 
Behandling ska endast påbörjas efter att akondroplasi har bekräftats med genetiska tester och ska 
avslutas när patienten troligen inte kommer att växa mer. 
Injektioner med Voxzogo kan ges av patienternas vårdgivare efter att de har instruerats på lämpligt 
sätt. 
För mer information om hur du använder Voxzogo, läs bipacksedeln eller tala med läkare eller 
apotekspersonal. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2023. Reproduction is authorised provided the source is acknowledged. 
 
 
  
 
 
 
 
Hur verkar Voxzogo? 
Hos patienter med akondroplasi är FGFR3-genen, som reglerar tillväxten, permanent aktiverad. Detta 
förhindrar normal bentillväxt, vilket leder till att skelettet blir kortare än normalt. Den aktiva 
substansen i Voxzogo, vosoritid, verkar genom att binda till receptorn (målet) natriuretisk 
peptidreceptor B (NPR-B), vilket hämmar FGFR3-genens aktivitet. Detta stimulerar bentillväxten och 
förbättrar sjukdomssymtomen. 
Vilka fördelar med Voxzogo har visats i studierna? 
Voxzogo var effektivare än placebo (overksam behandling) när det gällde att öka tillväxthastigheten 
efter 52 veckors behandling i en studie på 121 barn i åldern 5–17 år med bekräftad akondroplasi. Barn 
som fick Voxzogo växte cirka 1,57 cm mer under behandlingsåret än de som fick placebo. Dessutom 
tyder resultaten på att förbättringen av tillväxten bibehålls. 
Voxzogo var effektivare än placebo när det gällde att öka tillväxthastigheten i en andra studie på 75 
barn i åldrar från 4 månader och upp till under 5 år med bekräftad akondroplasi. Huvudeffektmåttet 
var förändring av Z-poängen för längd, ett mått som jämför patientens längd med det förväntade 
medelvärdet för hans eller hennes ålder och kön. Efter ett års behandling hade barnen som fick 
Voxzogo i genomsnitt större förbättringar av Z-poängen för längd än de som fick placebo. Under 
behandlingsåret växte barnen som fick Voxzogo också cirka 0,8 cm mer än de som fick placebo. 
Vilka är riskerna med Voxzogo? 
En fullständig förteckning över biverkningar och restriktioner för Voxzogo finns i bipacksedeln. 
De vanligaste biverkningarna som orsakas av Voxzogo (kan förekomma hos fler än 1 av 10 användare) 
är reaktioner på injektionsstället (t.ex. svullnad, rodnad, klåda eller smärta), kräkningar och sänkt 
blodtryck. 
Varför är Voxzogo godkänt i EU? 
Voxzogo är effektivt när det gäller att öka tillväxttakten hos barn med akondroplasi i åldern 4 månader 
och äldre. Detta kan öka den slutliga längden och göra det lättare för personer med akondroplasi att 
utföra dagliga aktiviteter. Läkemedlets biverkningar anses vara hanterbara. Säkerhetsprofilen för barn 
under 5 år liknar den för äldre barn. Europeiska läkemedelsmyndigheten (EMA) fann att fördelarna 
med Voxzogo är större än riskerna och att Voxzogo kan godkännas för försäljning i EU. 
Vad görs för att garantera säker och effektiv användning av Voxzogo? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Voxzogo har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Voxzogo kontinuerligt. 
Misstänkta biverkningar som har rapporterats för Voxzogo utvärderas noggrant och nödvändiga 
åtgärder vidtas för att skydda patienterna. 
Mer information om Voxzogo 
Den 26 augusti 2021 beviljades Voxzogo ett godkännande för försäljning som gäller i hela EU. 
Voxzogo (vosoritid)  
EMA/431466/2023 
Sida 2/3 
 
 
 
Mer information om Voxzogo finns på EMA:s webbplats: 
ema.europa.eu/medicines/human/EPAR/voxzogo 
Denna sammanfattning uppdaterades senast 10-2023. 
Voxzogo (vosoritid)  
EMA/431466/2023 
Sida 3/3 
 
 
 
