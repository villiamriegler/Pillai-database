EMA/599420/2021 
EMEA/H/C/004224 
Kisplyx (lenvatinib) 
Sammanfattning av Kisplyx och varför det är godkänt inom EU 
Vad är Kisplyx och vad används det för? 
Kisplyx är ett cancerläkemedel som används för att behandla vuxna med avancerat njurcellskarcinom 
(en typ av njurcancer). Det ges tillsammans med ett annat cancerläkemedel, pembrolizumab, när 
patienterna inte har fått någon tidigare behandling mot sin cancer. Kisplyx ges också tillsammans med 
cancerläkemedlet everolimus till patienter som tidigare har behandlats med en typ av cancerläkemedel 
som kallas vaskulär endotelial tillväxtfaktor (VEGF)-hämmare. 
Kisplyx innehåller den aktiva substansen lenvatinib. 
Hur används Kisplyx? 
Kisplyx är receptbelagt och behandling ska inledas och övervakas av en läkare med erfarenhet av att 
ge cancerläkemedel. 
Kisplyx finns som kapslar som ska tas en gång dagligen genom munnen, och den rekommenderade 
dosen beror på om det ges tillsammans med pembrolizumab för inledande behandling (20 mg) eller 
med everolimus till tidigare behandlade patienter (18 mg). Dosen av Kisplyx kan behöva sänkas eller 
behandlingen avbrytas tillfälligt om vissa biverkningar uppstår. Behandlingen ges så länge den är till 
nytta för patienten eller tills patienten får oacceptabla biverkningar. Dosen av Kisplyx ska sänkas för 
patienter med kraftigt nedsatt njur- eller leverfunktion. 
För mer information om hur du använder Kisplyx, läs bipacksedeln eller tala med läkare eller 
apotekspersonal. 
Hur verkar Kisplyx? 
Den aktiva substansen i Kisplyx, lenvatinib, är en tyrosinkinashämmare. Detta innebär att den 
blockerar aktiviteten hos enzymer som kallas tyrosinkinaser. Dessa enzymer finns i vissa receptorer 
(t.ex. VEGF-, FGFR-, PDGF-, KIT- och RET-receptorer) hos cancerceller, där de aktiverar ett flertal 
processer såsom celldelning och tillväxt av nya blodkärl. Genom att blockera dessa enzymer kan 
lenvatinib blockera bildningen av nya blodkärl och på så vis strypa blodtillförseln som gör att 
cancerceller växer, och minska deras tillväxt. Lenvatinib kan också förändra immunsystemets aktivitet 
(kroppens naturliga försvar). 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
 An agency of the European Union      
© European Medicines Agency, 2021. Reproduction is authorised provided the source is acknowledged. 
 
 
 
 
 
 
Vilka fördelar med Kisplyx har visats i studierna? 
Med pembrolizumab för inledande behandling 
I en huvudstudie på 1 069 patienter med avancerat njurcellskarcinom som inte behandlats tidigare 
visade sig Kisplyx tillsammans med pembrolizumab vara till nytta. Kombinationen jämfördes med 
behandling med sunitinib, ett annat cancerläkemedel. Patienter som fick Kisplyx och pembrolizumab 
levde i genomsnitt omkring 24 månader utan att deras cancer förvärrades (progressionsfri 
överlevnad), jämfört med omkring 9 månader för dem som fick sunitinib. 
Med everolimus hos tidigare behandlade patienter 
Kisplyx har undersökts i en huvudstudie som omfattade 153 vuxna med avancerat njurcellskarcinom 
som hade förvärrats trots behandling med en VEGF-hämmare. I studien jämfördes kombinationen av 
Kisplyx och everolimus med enbart Kisplyx eller enbart everolimus. Patienter som tog kombinationen 
av Kisplyx och everolimus levde i genomsnitt 14,6 månader utan att sjukdomen förvärrades, jämfört 
med 7,4 månader för patienter som tog enbart Kisplyx och 5,5 månader för patienter som tog enbart 
everolimus. 
Vilka är riskerna med Kisplyx? 
De vanligaste biverkningarna som orsakas av Kisplyx när det används tillsammans med 
pembrolizumab (kan förekomma hos fler än 1 av 3 användare) är diarré, högt blodtryck, trötthet, 
hypotyreos (nedsatt funktion i sköldkörteln), aptitförlust, illamående, stomatit (inflammation i 
munslemhinnan), proteinuri (protein i urinen, ett tecken på njurproblem), dysfoni (heshet) och artralgi 
(ledvärk). När Kisplyx används i kombination med everolimus är de vanligaste rapporterade 
biverkningarna även viktminskning, kräkning, huvudvärk, palmar-plantar erytrodysestesi (hand-
fotsyndrom, med utslag och domningar i handflator och fotsulor), perifert ödem (svullnad, särskilt i 
anklar och fötter) och hyperkolesterolemi (höga nivåer av kolesterol [typ av fett] i blodet). 
De vanligaste allvarliga biverkningarna när Kisplyx används tillsammans med pembrolizumab är högt 
blodtryck, förhöjda nivåer av enzymerna lipas och amylas (ett tecken på problem med 
bukspottkörteln), diarré, proteinuri, viktminskning och trötthet. Andra allvarliga biverkningar som 
ledde till att behandlingen behövde avbrytas hos vissa patienter var bland annat hjärtinfarkt och 
utslag. 
De vanligaste allvarliga biverkningarna när Kisplyx används tillsammans med everolimus är njursvikt 
och nedsatt njurfunktion, problem med hjärtat och cirkulationen såsom hjärtsvikt och blodproppar i 
artärerna (som kan leda till stroke eller hjärtinfarkt), blödning i hjärnan eller blödning i en tumör i 
hjärnan, ett syndrom som kallas ”bakre reversibelt encefalopatisyndrom” och kännetecknas av 
huvudvärk, förvirring, anfall och förlorad syn samt leversvikt. 
En fullständig förteckning över biverkningar som rapporterats för Kisplyx finns i bipacksedeln. 
Kisplyx får inte tas av ammande kvinnor. En fullständig förteckning över restriktioner finns i 
bipacksedeln. 
Varför är Kisplyx godkänt i EU? 
Hos tidigare obehandlade patienter med avancerat njurcellskarcinom förbättrade Kisplyx i kombination 
med pembrolizumab signifikant den progressionsfria överlevnaden jämfört med standardbehandling 
med sunitinib. Patienterna levde också i allmänhet längre med kombinationen än med sunitinib, även 
Kisplyx (lenvatinib)  
EMA/599420/2021  
Sida 2/3 
 
 
 
om ytterligare uppföljning behövs för att bekräfta detta. Även om biverkningarna av Kisplyx med 
pembrolizumab var svårare än dem av behandlingen med sunitinib ansågs nyttan överväga dessa. 
Tidigare behandlade patienter med avancerat njurcellskarcinom har dåliga prognoser och ett stort 
otillfredsställt medicinskt behov. Kisplyx, i kombination med everolimus, visade sig åter igen signifikant 
förbättra den progressionsfria överlevnaden. Säkerheten för Kisplyx i kombination med everolimus är 
jämförbar med säkerheten för dessa läkemedel när de används var för sig, och biverkningarna anses 
vara hanterbara. 
Europeiska läkemedelsmyndigheten (EMA) fann att fördelarna med Kisplyx är större än riskerna och 
att Kisplyx kan godkännas för försäljning i EU. 
Vad görs för att garantera säker och effektiv användning av Kisplyx? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Kisplyx har tagits med i produktresumén och bipacksedeln. 
Liksom för alla läkemedel övervakas de vetenskapliga uppgifterna för Kisplyx kontinuerligt. Misstänkta 
biverkningar som har rapporterats för Kisplyx utvärderas noggrant och nödvändiga åtgärder vidtas för 
att skydda patienter. 
Mer information om Kisplyx 
Den 25 augusti 2016 beviljades Kisplyx ett godkännande för försäljning som gäller i hela EU. 
Mer information om Kisplyx finns på EMA:s webbplats: ema.europa.eu/medicines/human/EPAR/kisplyx. 
Denna sammanfattning uppdaterades senast 11-2021. 
Kisplyx (lenvatinib)  
EMA/599420/2021  
Sida 3/3 
 
 
 
