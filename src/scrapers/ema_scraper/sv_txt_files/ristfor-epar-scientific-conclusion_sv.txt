Bilaga IV 
Vetenskapliga slutsatser 
 
 
 
 
 
 
 
 
 
 
 
 
 
 
Vetenskapliga slutsatser 
Metformin, använt ensamt eller i kombination med andra läkemedel, anses vara förstahandsvalet vid 
behandling av typ 2-diabetes mellitus (T2DM) och har en omfattande användning inom EU. 
Användningen av metformin till patienter med njursvikt är för närvarande inte harmoniserad inom EU och 
är kontraindicerad för patienter med olika stadier av måttlig njursvikt allt efter medlemsstat och 
läkemedel. Det anses vara i EU:s intresse att ompröva korrektheten av de aktuella rekommendationerna 
för metformin-innehållande läkemedel vad gäller användningen till patienter med måttlig njursvikt, med 
hänsyn tagen till den tillgängliga informationen om risken för laktacidos. Dessa patienter utgör en stor 
population som för tillfället kanske saknar tillgång till metformins fördelar i EU:s olika länder. 
Den 25 januari 2016 inledde därför Nederländerna ett hänskjutningsförfarande i enlighet med artikel 31 i 
direktiv 2001/83/EG, och uppmanade CHMP att bedöma de ovanstående farhågornas påverkan på nytta-
riskförhållandet för metformin-innehållande läkemedel och att utfärda ett yttrande om huruvida de 
relevanta godkännandena för försäljning bör kvarstå, ändras, tillfälligt upphävas eller återkallas. 
Övergripande sammanfattning av den vetenskapliga utvärderingen 
Nyttan med metformin vid behandling av T2DM hos patienter med måttlig njursvikt har påvisats i form 
av minskad kardiovaskulär risk och dödlighet av alla orsaker. Metforminbehandlingen bromsar även in 
den ytterligare försämringen av njurfunktionen och ger ytterligare signifikanta mikro- och 
makrovaskulära fördelar i denna patientpopulation. 
De vanligaste biverkningarna som setts i förbindelse med användningen av metformin hos enskilda 
personer med diabetes är lindriga till måttliga gastrointestinala händelser såsom diarré, illamående, 
kräkning, buksmärta och nedsatt aptit. Utöver laktacidos har metformin en liknande total säkerhetsprofil 
hos patienter med måttlig njursvikt som säkerhetsprofilen hos patienter med normal njurfunktion. 
Laktacidos är en mycket sällsynt risk i klinisk praxis och ses i de allra flesta fall bara i akutvården. 
Även om ett orsakssamband inte kan uteslutas, är det snarare andra faktorer än metformin som är de 
troligaste orsakerna till laktacidos. 
Totalt sett har metformin haft en säker användning hos patienter med måttlig njursvikt vid reducerade 
doser utan att signifikanta förhöjningar av metformin eller laktat uppstått i plasma. I aktuella kliniska 
riktlinjer vid behandling av T2DM rekommenderas dessutom användning av metformin vid måttlig 
njursvikt. Eftersom det finns ett tydligt samband mellan njurfunktion och exponering för metformin, kan 
man av de tillhandahållna uppgifterna dra slutsatsen om en rekommendation för en daglig dos på 
2000 mg/dag och en dos på 1000 mg/dag till patienter med måttlig njursvikt i stadierna 3a respektive 
3b. 
Sammanfattningsvis kan den eventuellt förhöjda risken för laktacidos tillräckligt minimeras hos 
patienter med måttlig njursvikt (GFR över 30 ml/min) genom en tydlig doseringsrekommendation, 
utökad övervakning av GFR-nivåerna före och under behandlingen, samt uppdaterade varningar och 
försiktighetsåtgärder i produktresumén och bipacksedeln. Dessutom kommer den rutinmässiga 
riskminimeringen att utökas till att innefatta kumulativ granskning av laktacidos i de periodiska 
säkerhetsrapporterna och ett målinriktat frågeformulär. 
Baserat på granskningen av alla tillgängliga data om säkerhet och effekt är nytta-riskförhållandet för 
läkemedel innehållande metformin fortsatt gynnsamt och rekommenderas det att godkännandet för 
försäljning bör ändras för användning vid njursvikt. 
Med tanke på ovanstående drog CHMP slutsatsen att nytta-riskförhållandet för metformin-innehållande 
läkemedel är gynnsamt förutsatt att ändringar enligt ovan införs i produktinformationen. 
 
 
Skäl till yttrandet från kommittén för humanläkemedel 
Skälen är följande: 
•  CHMP beaktade förfarandet enligt artikel 31 i direktiv 2001/83/EG för metformin-innehållande 
läkemedel. 
•  CHMP granskade samtliga data som lämnats in av innehavarna av godkännande för försäljning 
om metformin-innehållande läkemedels säkerhet och effekt vid behandling av typ-2 diabetes 
mellitus hos patienter med måttlig njursvikt (GFR 30-59 ml/min) med ett fokus på risken för 
laktacidos. 
•  CHMP ansåg att det fanns belägg från kliniska och epidemiologiska studier för nyttan av att 
använda metformin-innehållande läkemedel till patienter med måttlig njursvikt (GFR 30-
59 ml/min). 
•  CHMP beaktade beläggen från epidemiologiska studier, som har visat att laktacidos är ett 
mycket sällsynt tillstånd som oftast inträffar hos patienter med akut renal eller 
kardiorespiratorisk sjukdom eller sepsis. Aktuella vetenskapliga data har lett till slutsatsen att 
de främsta orsakerna till laktacidos är kardiogen eller hypovolemisk chock, svår 
hjärtinsufficiens, allvarligt trauma och sepsis; laktacidos orsakas därför inte främst av 
metformin-behandling. 
•  CHMP fann att publikationer i den medicinska litteraturen har visat att metformin vid reducerad 
dos kan användas på ett säkert sätt till patienter med måttlig njursvikt. Dessutom visar 
publicerade epidemiologiska studier att metformin ofta används i klinisk praxis till patienter 
med måttlig njursvikt i enlighet med aktuella kliniska riktlinjer utan kraftig ökning av risken för 
laktacidos eller andra allvarliga biverkningar. 
•  CHMP ansåg att risken för laktacidos kan minimeras hos patienter med måttlig njursvikt genom 
tydliga doseringsrekommendationer, utökad övervakning av GFR-nivåerna före och under 
behandlingen, samt uppdaterade varningar och försiktighetsåtgärder i produktresumén och 
bipacksedeln. Dessutom kommer rutinmässiga åtgärder för säkerhetsövervakning att utökas 
till att innefatta en kumulativ granskning och ett målinriktat uppföljande frågeformulär om 
laktacidosfall ska lämnas in i de efterföljande periodiska säkerhetsrapporterna. 
CHMP:s yttrande 
CHMP anser följaktligen att nytta-riskförhållandet för metformin-innehållande läkemedel är fortsatt 
gynnsamt förutsatt att ändringarna införs i produktinformationen. 
CHMP rekommenderar därför ändring av villkoren för godkännandena för försäljning av metformin-
innehållande läkemedel. 
 
