EMA/672709/2010 
EMEA/H/C/000426 
Sammanfattning av EPAR för allmänheten 
Ambirix 
Hepatit A- (inaktiverat) och hepatit B- (rDNA) (HAB) vaccin (adsorberat) 
Detta är en sammanfattning av det offentliga europeiska utredningsprotokollet (EPAR) för Ambirix. Det 
förklarar hur Kommittén för humanläkemedel (CHMP) bedömt läkemedlet och hur den kommit fram till 
sitt yttrande om att bevilja godkännande för försäljning och sina rekommendationer om hur läkemedlet 
ska användas. 
Vad är Ambirix? 
Ambirix är ett vaccin som innehåller inaktiverat (avdödat) hepatit A-virus och delar av hepatit B-virus 
som aktiva substanser. Det finns som en injektionsvätska, suspension. 
Vad används Ambirix för? 
Ambirix används för att skydda mot hepatit A och hepatit B (sjukdomar som drabbar levern) hos barn 
mellan 1 och 15 års ålder som inte redan är immuna mot dessa två sjukdomar. 
Ambirix ges som ett 2-dos-schema, och skydd mot hepatit B uppnås eventuellt inte förrän efter den 
andra dosen. Därför bör Ambirix endast ges då låg risk för hepatit B-infektion föreligger under 
pågående vaccinationsschema, och då det är säkert att 2-dos-schemat kan fullföljas. 
Läkemedlet är receptbelagt. 
Hur används Ambirix? 
Ambirix ges som två injektioner med 6–12 månaders mellanrum i överarmsmuskeln eller i låret hos 
mycket små barn. Personer som får den första injektionen bör fullfölja schemat med Ambirix. 
Om en boosterdos mot hepatit A eller hepatit B behövs kan Ambirix eller ett separat vaccin mot 
hepatit A eller B ges. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail  info@ema.europa.eu  Website  www.ema.europa.eu 
An agency of the European Union   
© European Medicines Agency, 2011. Reproduction is authorised provided the source is acknowledged. 
 
 
 
 
 
 
 
Hur verkar Ambirix? 
Ambirix är ett vaccin. Vacciner verkar genom att ”lära” immunsystemet (kroppens naturliga 
försvarssystem) hur det ska försvara sig mot en viss sjukdom. Ambirix innehåller små mängder 
inaktiverat hepatit A-virus och ”ytantigen” (ytproteiner) från hepatit B-virus. När vaccinet ges till ett 
barn identifierar immunsystemet virusen och ytantigenerna som ”främmande” och skapar antikroppar 
mot dem. Immunsystemet kommer sedan att kunna bilda antikroppar snabbare när det på nytt 
exponeras för virusen. Antikropparna bidrar till att skydda mot de sjukdomar som orsakas av virusen. 
Vaccinet är ”adsorberat”. Det betyder att virusen och ytantigenerna är bundna till aluminiumföreningar 
för att stimulera till bättre svar. Hepatit B-virusets ytantigener framställs med en metod som kallas 
rekombinant DNA-teknik, vilket innebär att de framställs av en jäst som fått en gen (DNA) som gör att 
jästen kan producera proteinerna. 
De aktiva substanserna i Ambirix har under flera år använts i andra vacciner som är godkända inom 
Europeiska unionen (EU). Ambirix innehåller samma innehållsämnen som Twinrix Vuxen, som har varit 
godkänt sedan 1996, och Twinrix Paediatric, som har varit godkänt sedan 1997. De tre vaccinerna 
används för att skydda mot samma sjukdomar, men Twinrix Vuxen och Twinrix Paediatric ges i ett 3-
dos-schema. 
Hur har Ambirix effekt undersökts? 
Eftersom Ambirix och Twinrix Vuxen innehåller exakt samma innehållsämnen har en del av de data 
som använts till stöd för användningen av Twinrix Vuxen också använts till stöd för användning av 
Ambirix. 
Tre huvudstudier av Ambirix utfördes med sammanlagt 615 barn från 1 års ålder. Alla barn fick 
två doser av Ambirix med 6 månaders mellanrum. I två av studierna jämfördes Ambirix med andra 
vacciner mot hepatit A och B. Det viktigaste måttet på effekt var andelen vaccinerade barn som 
utvecklade skyddande nivåer av antikroppar en månad efter den sista injektionen. 
I en tilläggsstudie med 208 barn jämfördes effekten av vaccinet då de två injektioner gavs med 6 
respektive 12 månaders mellanrum. 
Vilken nytta har Ambirix visat vid studierna? 
Vid användning av Ambirix utvecklades skyddande nivåer av antikroppar mot hepatit A och B hos 
mellan 98 och 100 procent av de vaccinerade barnen en månad efter den sista injektionen. Efter två år 
var nivåerna desamma hos över 93 procent av barnen. Ambirix var lika effektivt som andra vacciner 
mot hepatit A och B när hela vaccinationsschemat hade fullföljts. Ett fullständigt skydd mot hepatit B 
utvecklades dock inte förrän den andra dosen av Ambirix hade administrerats. 
Tilläggsstudien visade att Ambirix gav liknande skyddsnivåer med både 6 och 12 månaders mellanrum 
mellan injektionerna. 
Vilka är riskerna med Ambirix? 
De vanligaste biverkningarna (uppträder vid fler än 1 av 10 doser av vaccinet) är minskad aptit, 
irritabilitet, huvudvärk, trötthet samt smärta och rodnad på injektionsstället. Förteckningen över 
samtliga biverkningar som rapporterats för Ambirix finns i bipacksedeln. 
Ambirix ska inte ges till personer som kan vara överkänsliga (allergiska) mot någon av de aktiva 
substanserna, något av övriga innehållsämnen eller neomycin (ett antibiotikum). Det får inte heller ges 
Ambirix  
EMA/672709/2010  
Sida 2/3
 
 
 
till personer som tidigare fått en allergisk reaktion efter att ha vaccinerats mot hepatit A eller hepatit B. 
Vaccination med Ambirix ska skjutas upp vid svår akut feber. Vaccinet ska aldrig injiceras i en ven. 
Varför har Ambirix godkänts? 
CHMP fann att fördelarna med Ambirix är större än riskerna och rekommenderade att Ambirix skulle 
godkännas för försäljning. 
Mer information om Ambirix 
Den 30 augusti 2002 beviljade Europeiska kommissionen GlaxoSmithKline Biologicals s.a. ett 
godkännande för försäljning av Ambirix som gäller i hela Europeiska unionen. Efter fem år förlängdes 
godkännandet för försäljning med ytterligare fem år. 
Det offentliga europeiska utredningsprotokollet (EPAR) finns i sin helhet på EMA:s webbplats 
ema.europa.eu/Find medicine/Human medicines/European Public Assessment Reports. Mer information 
om behandling med Ambirix finns i bipacksedeln (ingår också i EPAR). Du kan också kontakta din 
läkare eller ditt apotek. 
Denna sammanfattning aktualiserades senast 11-2010. 
Ambirix  
EMA/672709/2010  
Sida 3/3
 
 
 
