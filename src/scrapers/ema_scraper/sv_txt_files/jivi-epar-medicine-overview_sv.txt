EMA/661007/2018 
EMEA/H/C/004054 
Jivi (damoktokog alfa pegol) 
Sammanfattning av Jivi och varför det är godkänt inom EU 
Vad är Jivi och vad används det för? 
Jivi är ett läkemedel som används för att behandla och förebygga blödning hos patienter med 
hemofili A, en ärftlig blödningssjukdom som beror på brist på ett koagulationsprotein som kallas 
faktor VIII. Jivi kan ges till vuxna och barn från 12 års ålder som har behandlats tidigare. 
Jivi innehåller den aktiva substansen damoktokog alfa pegol. 
Hur används Jivi? 
Jivi ges som injektion i en ven. Dosen och hur ofta läkemedlet ska ges beror på om det används för att 
behandla eller förebygga blödning, hur allvarlig hemofilin är, omfattningen och platsen för blödningen 
samt patientens tillstånd och kroppsvikt. Patienterna eller deras vårdare kan själva injicera Jivi hemma 
efter att de instruerats på lämpligt sätt.  
Jivi är receptbelagt och behandling ska inledas under överinseende av en läkare som har erfarenhet av 
att behandla hemofili. För att få mer information om hur du använder Jivi, läs bipacksedeln eller tala 
med läkare eller apotekspersonal. 
Hur verkar Jivi? 
Patienter med hemofili A har brist på faktor VIII, ett protein som behövs för att blodet ska koagulera, 
och de har därför lätt för att blöda. Den aktiva substansen i Jivi, damoktokog alfa pegol, fungerar på 
samma sätt som kroppens faktor VIII. Den ersätter den saknade faktor VIII och hjälper på så sätt 
blodet att koagulera och ger tillfällig kontroll över blödningssjukdomen.  
I den aktiva substansen ingår ett ämne som kallas polyetylenglykol, PEG. Det finns med för att hjälpa 
läkemedlet att stanna kvar i kroppen under längre tid och därmed förlänga läkemedlets verkan. 
Vilka fördelar med Jivi har visats i studierna? 
Jivi har visat sig vara effektivt för att minska antalet blödningsepisoder hos patienter med svår hemofili 
och för att stoppa blödningar när de inträffar. 
30 Churchill Place ● Canary Wharf ● London E14 5EU ● United Kingdom 
Telephone  +44 (0)20 3660 6000  Facsimile +44 (0)20 3660 5555 
Send a question via our website www.ema.europa.eu/contact 
An agency of the European Union   
© European Medicines Agency, 2018. Reproduction is authorised provided the source is acknowledged. 
 
 
 
  
 
 
 
I en studie med 134 patienter från 12 års ålder fick 114 patienter som behandlades förebyggande med 
Jivi två blödningsepisoder per år. De 20 patienter som fick Jivi för behandling av blödning när en sådan 
uppträdde hade omkring 23 blödningsepisoder per år. I studiens andra del fick 17 patienter Jivi för 
blödningskontroll vid 20 större kirurgiska ingrepp och Jivi bedömdes vara bra eller utmärkt för att 
stoppa blödning vid samtliga ingrepp. 
I en annan studie med 61 barn yngre än 12 år där Jivi gavs som förebyggande behandling minskade 
Jivi antalet blödningsepisoder till omkring tre episoder per år. 
Vilka är riskerna med Jivi? 
Den vanligaste biverkningen som orsakas av Jivi (kan uppträda hos fler än 1 av 10 personer) är 
huvudvärk. Överkänslighetsreaktioner (allergiska reaktioner) är vanliga med Jivi (inträffar hos upp till 
1 av 10 personer) och kan inbegripa svullnad, sveda och smärta på injektionsstället, frossa, 
blodvallningar, stickningar, kliande utslag, huvudvärk, nässelutslag, lågt blodtryck, letargi (brist på 
energi), illamående och kräkning, rastlöshet, hjärtklappning, tryck över bröstet och väsande andning. I 
vissa fall kan dessa reaktioner bli allvarliga. 
Efter behandling med faktor VIII-läkemedel, inklusive Jivi, finns det en risk att vissa patienter 
utvecklar hämmare (antikroppar) mot faktor VIII, vilket hindrar läkemedlet från att verka effektivt 
med förlorad blödningskontroll som följd. I sådana fall bör en specialiserad hemofiliavdelning 
kontaktas. 
Jivi får inte ges till patienter med allergi mot mus- eller hamsterproteiner. 
En fullständig förteckning över biverkningar och restriktioner finns i bipacksedeln. 
Varför är Jivi godkänt i EU? 
Europeiska läkemedelsmyndigheten (EMA) fann att fördelarna med Jivi är större än riskerna och att Jivi 
kan godkännas för försäljning i EU. 
Studier visar att Jivi är effektivt för att förebygga och behandla blödningsepisoder hos patienter med 
hemofili A och att dess säkerhet är jämförbar med den för andra faktor VIII-produkter. 
Laboratoriestudier visar emellertid att PEG, som är en del av den aktiva substansen i Jivi, kan 
ansamlas i kroppen efter långvarig behandling, bland annat i en struktur i hjärnan som kallas plexus 
choroideus. Eftersom detta potentiellt skulle kunna ge problem hos i synnerhet barn under 12 års 
ålder, är Jivi bara godkänt för att ges till vuxna och barn från 12 års ålder. 
Vad görs för att garantera säker och effektiv användning av Jivi? 
Företaget som marknadsför Jivi kommer att genomföra en studie för att undersöka de potentiella 
effekterna av PEG-ansamling i plexus choroideus i hjärnan och andra organ. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Jivi har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Jivi kontinuerligt. Biverkningar 
som har rapporterats för Jivi utvärderas noggrant och nödvändiga åtgärder för att skydda patienter 
vidtas. 
Jivi (damoktokog alfa pegol) 
EMA/661007/2018 
Sida 2/3 
 
 
 
Mer information om Jivi 
Mer information om Jivi finns på EMA:s webbplats: ema.europa.eu/medicines/human/EPAR/Jivi.  
Jivi (damoktokog alfa pegol) 
EMA/661007/2018 
Sida 3/3 
 
 
 
 
