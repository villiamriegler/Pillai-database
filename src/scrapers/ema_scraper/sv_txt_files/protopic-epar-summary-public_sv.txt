EMA/457275/2011 
EMEA/H/C/000374 
Sammanfattning av EPAR för allmänheten 
Protopic 
takrolimus 
Detta är en sammanfattning av det offentliga europeiska utredningsprotokollet (EPAR) för Protopic. Det 
förklarar hur Kommittén för humanläkemedel (CHMP) bedömt läkemedlet och hur den kommit fram till 
sitt yttrande om att bevilja godkännande för försäljning och sina rekommendationer om hur läkemedlet 
ska användas. 
Vad är Protopic? 
Protopic är en salva som innehåller den aktiva substansen takrolimus (0,1 % och 0,03 %). 
Vad används Protopic för? 
Protopic används för att behandla utbrott (återfall eller försämring) av måttlig till svår atopisk dermatit 
(eksem, kliande röda hudutslag). Atopisk betyder att dermatiten har koppling till allergi. Protopic ges 
till patienter som är två år eller äldre och som inte svarar väl på eller inte tål sedvanliga 
behandlingsformer, som till exempel lokalt applicerade kortikosteroider. 
Protopic kan även användas för att förhindra att utbrotten kommer tillbaka eller förlänga den tid som 
patienterna är symtomfria. Vid underhållsbehandling ges Protopic till patienter som i regel har fyra 
eller fler utbrott per år och som svarat på en tidigare behandlingskur med Protopic som användes två 
gånger om dagen i upp till sex veckor. 
Protopic 0,03 % kan ges till alla patienter som är två år eller äldre, medan Protopic 0,1 % endast ges 
till vuxna och ungdomar över 16 år. 
Läkemedlet är receptbelagt. 
Hur används Protopic? 
Protopic ska endast förskrivas av läkare med erfarenhet av att diagnosticera och behandla atopisk 
dermatit. Salvan appliceras tunt på de angripna hudområdena. 
7 Westferry Circus ● Canary Wharf ● London E14 4HB ● United Kingdom 
Telephone  +44 (0)20 7418 8400  Facsimile +44 (0)20 7418 8416   
E-mail  info@ema.europa.eu  Website  www.ema.europa.eu 
An agency of the European Union   
© European Medicines Agency, 2011. Reproduction is authorised provided the source is acknowledged. 
 
 
 
 
 
 
 
När Protopic används vid utbrott kan det användas för korttidsbehandling och periodisk 
långtidsbehandling, men det ska inte användas oavbrutet under lång tid. Protopicbehandlingen 
påbörjas så snart symtomen visar sig. Varje angripet område behandlas med Protopic två gånger om 
dagen tills huden är frisk. I allmänhet kan en förbättring ses inom en vecka efter påbörjad behandling. 
Om ingen förbättring har skett inom två veckor bör läkaren överväga andra behandlingsalternativ. På 
barn ska Protopic 0,03 % användas två gånger om dagen i upp till tre veckor, och därefter ska 
behandlingen minskas till en gång om dagen. För vuxna bör behandlingen inledas med Protopic 0,1 % 
två gånger om dagen, men vid förbättring ska salvan börja appliceras mindre ofta eller den lägre 
styrkan (0,03 %) användas. 
När Protopic används som underhållsbehandling ska salvan appliceras två gånger i veckan på de 
områden på huden som vanligen drabbas av sjukdomen. Om det finns tecken på utbrott ska 
behandlingen återgå till två gånger om dagen som ovan. Läkaren ska överväga om det finns behov av 
att fortsätta underhållsbehandlingen efter ett år. När det gäller barn ska behandlingen tillfälligt 
avbrytas så att läkaren kan bedöma om det är nödvändigt att fortsätta behandlingen. 
Hur verkar Protopic? 
Det är inte helt känt på vilket sätt Protopic verkar vid atopisk dermatit. Den aktiva substansen i 
Protopic, takrolimus, är ett immunmodulerande medel, vilket betyder att det påverkar immunsystemet 
(kroppens naturliga försvar). Takrolimus har använts sedan mitten av 1990-talet för att förhindra 
avstötning efter transplantation (när immunsystemet attackerar det transplanterade organet). Vid 
atopisk dermatit orsakar en överreaktion hos hudens immunsystem hudinflammation (klåda, rodnad 
och torrhet). Takrolimus minskar immunsystemets aktivitet och hjälper till att lindra 
hudinflammationen och klådan. 
Hur har Protopics effekt undersökts? 
Användning av Protopic vid behandling av utbrott har undersökts i sex huvudstudier med 
1 202 patienter över 16 års ålder och med 1 535 patienter i åldern 2–16 år. Protopic jämfördes 
antingen med placebo (overksam behandling) eller med hydrokortison (en kortikosteroid som ofta 
används vid eksem). Huvudeffektmåttet var förbättringen av eksemet vid slutet av studierna efter 3 
eller 12 veckor, vilket mättes med hjälp av ett poängsystem för alla symtom på atopisk dermatit. I en 
annan studie har man undersökt upprepad användning av Protopic i upp till fyra år på omkring 
800 patienter. 
Underhållsbehandling med Protopic har undersökts i två huvudstudier med 224 patienter i åldern 16 år 
eller äldre och med 250 patienter i åldern 2–15 år. Samtliga patienter hade atopisk dermatit och hade 
svarat på tidigare behandling med Protopic som pågick i högst sex veckor. I studierna jämfördes 
Protopic som togs två gånger i veckan med placebo, även om båda patientgrupperna kunde använda 
Protopic närhelst de fick ett sjukdomsutbrott. Huvudeffektmåttet var antalet utbrott under ett år. 
Vilken nytta har Protopic visat vid studierna? 
Vid behandling av utbrott av atopisk dermatit var Protopic effektivare än hydrokortison när det gällde 
att lindra symtomen, även om läkemedlet också gav upphov till mer sveda än hydrokortison. I den 
längre studien kunde Protopic användas upprepade gånger utan att dess effekt gick förlorad. 
Vid underhållsbehandling var Protopic effektivare än placebo när det gällde att minska antalet utbrott. 
I båda studierna hade Protopic-patienterna med måttlig till svår sjukdom i genomsnitt ett utbrott under 
ett år, medan placebo-patienterna i genomsnitt hade tre. 
Protopic  
EMA/457275/2011  
Sida 2/3
 
 
 
Vilka är riskerna med Protopic? 
De vanligaste biverkningarna (uppträder hos fler än 1 av 10 patienter) är upplevelse av sveda och 
klåda på appliceringsstället. Förteckningen över samtliga biverkningar som rapporterats för Protopic 
finns i bipacksedeln. 
Protopic ska inte ges till personer som kan vara överkänsliga (allergiska) mot takrolimus, något annat 
innehållsämne eller makrolider. 
Varför har Protopic godkänts? 
CHMP fann att fördelarna med Protopic är större än riskerna och rekommenderade att Protopic skulle 
godkännas för försäljning. 
Mer information om Protopic 
Den 28 februari 2002 beviljade Europeiska kommissionen ett godkännande för försäljning av Protopic 
som gäller i hela Europeiska unionen.  
Det offentliga europeiska utredningsprotokollet (EPAR) finns i sin helhet på EMA:s webbplats 
ema.europa.eu/Find medicine/Human medicines/European Public Assessment Reports. Mer information 
om behandling med Protopic finns i bipacksedeln (ingår också i EPAR). Du kan också kontakta din 
läkare eller ditt apotek. 
Denna sammanfattning aktualiserades senast 06-2011. 
Protopic  
EMA/457275/2011  
Sida 3/3
 
 
 
