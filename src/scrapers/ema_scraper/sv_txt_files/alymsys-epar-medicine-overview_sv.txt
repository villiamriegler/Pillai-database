EMA/64590/2021 
EMEA/H/C/005286 
Alymsys (bevacizumab) 
Sammanfattning av Alymsys och varför det är godkänt inom EU 
Vad är Alymsys och vad används det för? 
Alymsys är ett cancerläkemedel som används för att behandla vuxna med följande cancerformer: 
•  Cancer i kolon (tjocktarmen) eller rektum (ändtarmen), när den har spridit sig till andra delar av 
kroppen. 
•  Bröstcancer som har spridit sig till andra delar av kroppen. 
•  En typ av lungcancer som kallas icke-småcellig lungcancer när den är avancerad eller har spridit 
sig eller kommit tillbaka och inte kan behandlas med kirurgi. Alymsys kan användas vid icke-
småcellig lungcancer om inte cancern har sitt ursprung i särskilda celler som kallas skivepitelceller. 
•  Cancer i njuren (njurcellscancer) som är avancerad eller har spridit sig till andra delar av kroppen. 
•  Cancer i äggstockarna eller tillhörande strukturer (äggledarna som för ägget från äggstockarna till 
livmodern, eller bukhinnan, membranet som täcker bukens insida) som är avancerad eller har 
kommit tillbaka efter behandling. 
•  Cancer i cervix (livmoderhalsen) som kvarstår eller har kommit tillbaka efter behandling, eller har 
spridit sig till andra delar av kroppen. 
Alymsys används i kombination med andra cancerläkemedel, beroende på typen av tidigare 
behandling(ar) eller förekomsten av mutationer (genetiska förändringar) i cancern som påverkar hur 
väl ett visst läkemedel fungerar. 
Alymsys är en biosimilar, vilket innebär att Alymsys i hög grad liknar ett annat biologiskt läkemedel 
(”referensläkemedel”) som redan är godkänt i EU. Referensläkemedlet för Alymsys är Avastin. Mer 
information om biosimilarer finns här. 
Alymsys innehåller den aktiva substansen bevacizumab. 
Hur används Alymsys? 
Alymsys är receptbelagt och behandling ska övervakas av läkare som har erfarenhet av användningen 
av cancerläkemedel. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
 
 
 
 
 
Alymsys ges som infusion (dropp) i en ven. Den första infusionen med Alymsys ska pågå i 90 minuter, 
men efterföljande infusioner kan ges snabbare om den tidigare infusionen inte gav upphov till 
oacceptabla biverkningar. Dosen beror på patientens kroppsvikt, vilken typ av cancer som behandlas 
och vilka andra cancerläkemedel som används. Behandlingen fortsätter så länge patienten har nytta av 
den. Läkaren kan avbryta eller upphöra med behandlingen om patienten får vissa biverkningar. 
För mer information om hur du använder Alymsys, läs bipacksedeln eller tala med läkare eller 
apotekspersonal. 
Hur verkar Alymsys? 
Den aktiva substansen i Alymsys, bevacizumab, är en monoklonal antikropp (ett slags protein) som 
har utformats för att binda till vaskulär endotelial tillväxtfaktor (VEGF), ett protein i blodet som behövs 
för att nya blodkärl ska bildas. Genom att binda till VEGF förhindrar Alymsys denna effekt. Detta gör 
att cancern inte kan utveckla sin egen blodförsörjning och att cancercellerna får brist på syre och 
näringsämnen, vilket hjälper till att bromsa tumörernas tillväxt. 
Vilka fördelar med Alymsys har visats i studierna? 
Laboratoriestudier som jämförde Alymsys med Avastin har visat att den aktiva substansen i Alymsys är 
mycket lik den i Avastin vad gäller dess struktur, renhet och biologiska aktivitet. Studier har också 
visat att Alymsys producerar liknande halter av den aktiva substansen i kroppen som Avastin. 
En studie på 627 patienter med avancerad icke-småcellig lungcancer visade dessutom att Alymsys var 
lika effektivt som Avastin när det gavs tillsammans med cancerläkemedlen paklitaxel och karboplatin. 
Cancern svarade på behandling hos 40 procent av de patienter som fick Alymsys och hos 45 procent 
av dem som fick Avastin, vilket ansågs vara jämförbart. 
Eftersom Alymsys är en biosimilar behöver inte studierna om bevacizumabs effekt och säkerhet som 
utförts med Avastin utföras på nytt med Alymsys. 
Vilka är riskerna med Alymsys? 
Alymsys säkerhet har utvärderats och med de genomförda studierna som grund anses läkemedlets 
biverkningar vara jämförbara med de som referensläkemedlet Avastin ger upphov till. 
De vanligaste biverkningarna som orsakas av bevacizumab (kan förekomma hos fler än 1 av 
10 användare) är hypertoni (högt blodtryck), trötthet eller asteni (svaghet), diarré och buksmärtor 
(ont i magen). De allvarligaste biverkningarna är gastrointestinal perforation (hål i tarmväggen), 
blödning och arteriell tromboemboli (blodproppar i artärerna). En fullständig förteckning över 
biverkningar som rapporterats för Alymsys finns i bipacksedeln. 
Alymsys får inte ges till personer som är överkänsliga (allergiska) mot bevacizumab eller något annat 
innehållsämne, eller mot läkemedel framtagna med äggstocksceller från kinesisk hamster eller andra 
rekombinanta (genetiskt modifierade) antikroppar. Det får inte ges till gravida kvinnor. 
Varför är Alymsys godkänt i EU? 
Europeiska läkemedelsmyndigheten (EMA) fann att det styrkts att Alymsys i enlighet med EU:s krav 
för biosimilarer i hög grad liknar Avastin vad gäller struktur, renhet och biologisk aktivitet och att 
Alymsys fördelas i kroppen på samma sätt. Dessutom har studier av icke-småcellig lungcancer visat att 
Alymsys säkerhet och effekt motsvarar Avastins vid denna indikation. 
Alymsys (bevacizumab)  
EMA/64590/2021  
Sida 2/3 
 
 
 
Alla dessa data ansågs räcka för att dra slutsatsen att Alymsys kommer att verka på samma sätt som 
Avastin vad gäller effekt och säkerhet vid dess godkända användningar. EMA fann därför att fördelarna 
är större än de konstaterade riskerna, liksom för Avastin, och att Alymsys kan godkännas för 
försäljning i EU. 
Vad görs för att garantera säker och effektiv användning av Alymsys? 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Alymsys har tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Alymsys kontinuerligt. 
Biverkningar som har rapporterats för Alymsys utvärderas noggrant och nödvändiga åtgärder vidtas 
för att skydda patienterna. 
Mer information om Alymsys 
Mer information om Alymsys finns på EMA:s webbplats: 
ema.europa.eu/medicines/human/EPAR/alymsys. 
Denna sammanfattning uppdaterades senast 03-2021. 
Alymsys (bevacizumab)  
EMA/64590/2021  
Sida 3/3 
 
 
 
