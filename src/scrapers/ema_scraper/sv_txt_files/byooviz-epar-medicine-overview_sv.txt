EMA/365395/2021 
EMEA/H/C/005545 
Byooviz (ranibizumab) 
Sammanfattning av Byooviz och varför det är godkänt inom EU 
Vad är Byooviz och vad används det för? 
Byooviz är ett läkemedel som används för att behandla vuxna med vissa synproblem som orsakas av 
skador på näthinnan (det ljuskänsliga skiktet i ögats bakre del) och mer specifikt dess centrala del som 
kallas makulan (gula fläcken). Makulan ger det seende som behövs för att urskilja detaljer vid 
vardagliga sysslor som bilkörning och läsning och för att känna igen ansikten. Byooviz används för att 
behandla följande: 
•  Den våta formen av åldersrelaterad makuladegeneration. Den våta formen av makuladegeneration 
orsakas av koroidal kärlnybildning (onormal tillväxt av blodkärl under näthinnan, vilka kan läcka 
vätska och blod och orsaka svullnad). 
•  Makulaödem (svullnad i gula fläcken) orsakat av diabetes eller av ocklusion (tilltäppning) av 
venerna bakom näthinnan. 
• 
Proliferativ diabetisk näthinnesjukdom (tillväxt av onormala små blodkärl i ögat, vilket är 
förknippat med diabetes). 
•  Andra problem med synen som har samband med koroidal kärlnybildning. 
Byooviz är en biosimilar (liknande biologiskt läkemedel), vilket innebär att Byooviz i hög grad liknar ett 
annat biologiskt läkemedel (”referensläkemedel”) som redan är godkänt i EU. Referensläkemedlet för 
Byooviz är Lucentis. Mer information om biosimilarer finns här. 
Byooviz innehåller den aktiva substansen ranibizumab. 
Hur används Byooviz? 
Byooviz är en injektionsvätska, lösning för injektion i glaskroppen, den geléliknande vätskan i ögat. 
Läkemedlet är receptbelagt och ska ges av en kvalificerad ögonläkare med erfarenhet av att ge 
injektioner i ögat. 
Behandlingen inleds med en injektion på 0,5 mg varje månad, med regelbundna kontroller av 
patientens syn och undersökning av den bakre delen av ögat. Behandlingen fortsätter fram till dess att 
patienten har bästa möjliga syn och/eller inte längre uppvisar några tecken på sjukdom. Intervallet 
mellan två injektioner av Byooviz i samma öga måste vara minst fyra veckor. Behandlingen med 
Byooviz ska avbrytas om patienten inte har någon nytta av den. 
Official address  Domenico Scarlattilaan 6  ●  1083 HS Amsterdam  ●  The Netherlands 
Address for visits and deliveries  Refer to www.ema.europa.eu/how-to-find-us  
Send us a question  Go to www.ema.europa.eu/contact   Telephone +31 (0)88 781 6000 
An agency of the European Union   
© European Medicines Agency, 2021. Reproduction is authorised provided the source is acknowledged. 
 
 
  
 
 
 
För mer information om hur du använder Byooviz, läs bipacksedeln eller tala med läkare eller 
apotekspersonal. 
Hur verkar Byooviz? 
Den aktiva substansen i Byooviz, ranibizumab, är ett fragment av en monoklonal antikropp. En 
monoklonal antikropp är ett slags protein som har utformats för att känna igen och binda till ett visst 
mål (ett så kallat antigen) som finns på vissa av kroppens celler. 
Ranibizumab har utformats för att binda till och blockera ett ämne som kallas vaskulär endotelial 
tillväxtfaktor A (VEGF-A). VEGF-A är ett protein som gör att blodkärlen växer och läcker vätska och 
blod, vilket skadar makulan. Ranibizumab minskar blodkärlstillväxten och kontrollerar läckaget och 
svullnaden genom att blockera VEGF-A. 
Vilka fördelar med Byooviz har visats i studierna? 
Laboratoriestudier där Byooviz jämfördes med Lucentis har visat att den aktiva substansen i Byooviz är 
mycket lik den i Lucentis vad gäller struktur, renhet och biologisk aktivitet. Studier har också visat att 
behandling med Byooviz leder till liknande halter av den aktiva substansen i kroppen som vid 
behandling med Lucentis. 
I en studie på 705 patienter med åldersrelaterad makuladegeneration fann man dessutom att 
behandling med Byooviz gav jämförbara förbättringar av sjukdomstillståndet som de som sågs vid 
behandling med Lucentis. I denna studie minskade svullnaden i området kring makulan efter fyra 
veckor med i genomsnitt 108 mikrometer hos dem som fick Byooviz och med 100 mikrometer hos dem 
som fick Lucentis. Antalet bokstäver som patienterna kunde känna igen vid en vanlig synundersökning 
ökade med omkring 10 i båda grupperna efter ett års behandling. 
Eftersom Byooviz är en biosimilar behöver inte alla studier om ranibizumabs effekt och säkerhet som 
utförts med Lucentis utföras på nytt med Byooviz. 
Vilka är riskerna med Byooviz? 
Byooviz säkerhet har utvärderats och med de genomförda studierna som grund anses läkemedlets 
biverkningar vara jämförbara med dem som referensläkemedlet Lucentis ger upphov till. 
De vanligaste biverkningarna som orsakas av ranibizumab (kan förekomma hos fler än 1 av 10 
användare) är förhöjt intraokulärt tryck (tryck inuti ögat), huvudvärk, vitrit (inflammation i ögat), 
glaskroppsavlossning (glaskroppen lossnar från bakre delen av ögat), näthinneblödning (blödning i 
ögats bakre del), synrubbningar, ögonsmärta, grumlingar i glaskroppen (prickar/fläckar i synfältet), 
konjunktival blödning (blödning i ögats främre del), ögonirritation, känsla av en främmande kropp i 
ögat, ökad tårbildning, blefarit (inflammation i ögonlocken), torrhet i ögat, okulär hyperemi (ökad 
blodtillförsel till ögat som leder till röda ögon), ögonklåda, artralgi (ledsmärta) och nasofaryngit 
(inflammation i näsan och halsen). Endoftalmit (en infektion inuti ögat), blindhet liksom allvarliga 
skador på näthinnan och grå starr (grumling av linsen) kan förekomma i sällsynta fall. 
Byooviz får inte ges till patienter som kan ha en infektion i eller runt ögat eller som har en allvarlig 
inflammation i ögat. En fullständig förteckning över biverkningar och restriktioner för Byooviz finns i 
bipacksedeln. 
Byooviz (ranibizumab) 
EMA/365395/2021 
Sida 2/3 
 
 
 
Varför är Byooviz godkänt i EU? 
Europeiska läkemedelsmyndigheten (EMA) fann att det styrkts att Byooviz i enlighet med EU:s krav för 
biosimilarer har en struktur, renhet och biologisk aktivitet som i hög grad liknar Lucentis och att det 
fördelas i kroppen på samma sätt. Dessutom har studier på patienter med åldersrelaterad 
makuladegeneration visat att Byooviz säkerhet och effekt motsvarar Lucentis vid denna indikation. 
Alla dessa data ansågs räcka för att dra slutsatsen att Byooviz kommer att verka på samma sätt som 
Lucentis vad gäller effekt och säkerhet vid dess godkända användningar. EMA fann därför att 
fördelarna är större än de konstaterade riskerna, liksom för Lucentis, och att Byooviz kan godkännas 
för försäljning i EU. 
Vad görs för att garantera säker och effektiv användning av Byooviz? 
Företaget som marknadsför Byooviz kommer att tillhandahålla informationspaket till patienterna för att 
de ska kunna förbereda sig för behandlingen, känna igen allvarliga biverkningar och veta när de ska 
söka akut läkarvård. 
Rekommendationer och försiktighetsåtgärder som hälso- och sjukvårdspersonal och patienter ska 
iaktta för säker och effektiv användning av Byooviz har också tagits med i produktresumén och 
bipacksedeln. 
Liksom för alla läkemedel övervakas de vetenskapliga uppgifterna för Byooviz kontinuerligt. Misstänkta 
biverkningar som har rapporterats för Byooviz utvärderas noggrant och nödvändiga åtgärder vidtas för 
att skydda patienterna. 
Mer information om Byooviz 
Mer information om Byooviz finns på EMA:s webbplats: 
ema.europa.eu/medicines/human/EPAR/Byooviz. 
Byooviz (ranibizumab) 
EMA/365395/2021 
Sida 3/3 
 
 
 
